житїе и жиꙁнь прѣподобныѫ матере нашѧ параскеви . вь нем же и како прѣнесена быстъ вь прѣславныи . градъ тръновь . съписанѡ  еѵѳѵмїемь патрїархѡмь трънѡвскыимъ . благослѡви ѡтьче +

Аще ꙋбѡ любовныи ѡбыче ꙁакѡнь еже любеꙁныихъ памѧти поминати . и тѣхъ съꙁръцовати ѡбраꙁы и дѣанїа же и глаголы. мнѡжицеѫ же и тѣхъ подобїа живѡписѡвати, мнѡгѡ паче мнѡжае ключимо бѫдетъ и ѕѣлѡ желателно боголюбеꙁныимь, еже божїихъ ꙋгодникъ чъстнѣ почитати, и тѣхъ памѧти и дѣанїа на пѡлѕѫ повѣствовати • не малѫ бѡ вьтварѣетъ слышателемь пѡлѕѫ еже ѻ пѡлѕи словѡ •

ꙗкоже бѡ слъньцꙋ вь прѡлѣтныѫ часы лꙋчѧ по вьсеи прострꙗвшꙋ ꙁемли вьсѣ живѡтнаа растꙋть и бѡтѣѫтъ на бѡлшее прѣспѣваѫще . и ꙗкоже ѻбновленїа вѡдѧтъ събѡръ, тако и дꙋховнаа повѣсть веселїа вѡдить събѡрь послꙋшаѫщимь дꙋшамь . и печалеи ѡблакъ весма ꙋдѡбъ раꙁѣваеть и ѡтгонитъ •

Слъньца же свѣтлѣишїа прѣподобныѫ бѫдетъ памѧть параскеви, аще пѡ дрѡбнꙋ тоѫ съповѣмы житїе, дѣанїа же и хѡжденїа ꙗже ради христовы подѧть любве •
прїимет бѡ вьсѣкѡ прїиметъ ꙗко любочѧднаа мати и дѣтскаа наша нѣмотованїа, и ꙋсрдїꙋ подастъ силѫ, и рѫкѡвѡдствꙋеть на лꙋчꙿшаа и блажаишаа •
аще бѡ и не по лѣпотѣ, ѻбаче достоить и намъ что любѡ ключимо тои принести . ключимо же вьсѣко бѫдетъ иже словѡмь почьтеныимь намь,

74v

словесъ прѣжде иныхъ ꙗко вь лѣпотѫ прїнести и тлѣнныхъ Еликѡ по силѣ ѿдати дльгъ, тѡи же пакы ꙗко нетлѣннѣ благодатъ подати иже немощїѫ слова бѣдствꙋѫщїимъ намъ •
Елма же къ иже сице свѣтлѡи намъ словѡ, и свѣтлѡ прѡчее начѧлѡ бѫдѧтъ съ свѣтлоѫ повѣстїѫ •
Нѫ кто ꙋбѡ тоѫ по чѧсти иꙁречеть дѣанїа же и чюдеса • Кто благѡдѣанїа и ꙁастѫпленїа и прѣдъстателства . ꙗже вь епїватѡхъ . ꙗже вь Ѳракїи . трънѡвѣ же и мисїи, и далматїи • не тъчїѫ же, нѫ и по вьселенѣи тоѫ ѻбрѧщеши ѻбносимо имѧ •
Мнѡга ꙋбѡ и дльга бѫдeтъ ѻ прѣподобнѣи сеи повѣсть, и нашь ꙋмъ къ сеи по лѣпотѣ не довлетъ •
Нѫ елма дръжава твоего благочъстїваагѡ царьства ꙋсръдьствꙋєть и понѫждаеть нашѫ немощь ; вь сие благѡе и богоꙋгѡдное дѣлѡ, не бѫдетъ ключимо еже тѡликое ꙋсръдїе же кꙋпно и желанїе прѣꙁрѣти твоегѡ благѡчьстивагѡ и дръжавнагѡ царьствїа •

мнѧ же и ѕѣлѡ полеꙁнѣише паче быти и ревность божьствьнѫѧ вьлагати иже бога любѧщїимь дꙋшамъ • Котѡраа бѡ бѫдетъ бѡлша ревность ѿ еже бога любити и того почитати ꙋгѡдникы •

Аꙁъ ꙋбѡ ничимже прѣподобнѫѧ сїѧ мнѧ ѿ древнихъ и нарѡчитыхъ свѧтыхъ ѻстаѫщѫ . аще бѡ вь дѣанихъ речеть кто тѣхъ иꙁѧщны, и сїа дѣанїи ради прѡсїа •
Аще видѣнїемь высѡчаишѫ тѣхъ, и сїѫ симь ꙋꙁриши ꙋкрашенѫ . вьсѫдꙋ ꙗкоже слъньце лꙋчѧ испꙋщаетъ •

Сегѡ ради и аꙁъ по твоеѧ дръжавы повелѣнїꙋ нынѣ, не просто и тꙋне, нѫ ꙋсръдно и съ тъщанїемь словꙋ иꙁъꙗвлѣвленїе творѫ • Ибѡ ꙗкоже вь тъмѣ сѣдѫще нѣцїи . ѿ единыѧ тоѫ ракы ꙗкоже ѿ нѣктѡрыѫ ламбады своѧ вьжегѡшѫ свѣтилникы, паче же дꙋшѫ . и вь храминѫ своѫ
75r

кьжьдѡ вьшедъ, тѡѫ ꙁастѫпленїе ѻщꙋщаѫ и покрѡвь . имат бѡ источникъ исцѣленїи неꙁавидимъ и еликѡ чръплемъ бываетъ, тѡликѡ кыпитъ · и еликѡ кыпитъ, тѡликѡ исцѣленїи мнѡжъствѡ истѣкаетъ ꙗко(вꙋ) же хѡщеши недѫгꙋ ·
Сїа ꙋбѡ сицеваа съдѣваѫщи намъ на кѡторѡеждѡ врѣмѧ, и мы къ неи притецѣмъ ꙋсръдно · и ради тѡликыхъ благодѣанїи, дѡстѡдлъжно тѫ почътѣмъ . въсѣ и глаголѧще и творѧще къ тоѫ благѡꙋгѡжденїꙋ, и никакоже ꙋстѫпаимъ словѡмъ и дѣлѡмъ иже такѡваа намъ хѡдатаиствꙋѫщѫѫ ·
Не бѡ въꙁгнѫшает сѧ прѣподобнаа мати, нась видѧщи сице пририщѫщѫ, ни же ѿринетъ иже такѡ ꙋсръдно къ тѡи прихѡдѧщїихъ · Ѕѣлѡ бѡ въ сласть прїиметъ и похвалитъ таковое ꙋсръдїе, и принестъ къ своему творцꙋ (то н)ехѡдатаистъвнѣ . благаго бѡ сѫщи жениха рачителница ; благаа въсѣкѡ полꙋчитъ и прошенї(а) ·
Елма ꙋбѡ въсѣ прѣѻбидѣ мира краснаа и небеснѡмꙋ себе ꙋневѣсти женихꙋ, какѡ ꙋбѡ и погрѣшитъ просимаа · Ничто же бѡ инѡ тако ꙗкоже чистое житїе и жиꙁни свѣтлость, ангельскѡмꙋ ретѧтъ сѧ житіꙋ · Имже паче иныхъ радѹѫт сѧ ангели . и пръвѣе въсѣхъ, богъ . истинаа чистота, егѡже лице еликѡ по въꙁможномꙋ ти вынѫ ꙁрѧтъ ·
И что ми прочее въ дльготѫ простирати словѡ . и слова слышателемъ ꙋсръдїе ꙁаграждати, а не къ житїꙋ ѻбратити сѧ прѣподобныѫ, и тоѫ дѣанїа ꙗкоже на свѣщницѣ положити ; и въсѣхъ слꙋхы истиноѫ ѻгласити . не малѫ бѡ хѡдатаиствꙋетъ полѕѫ иже съ ꙋсръдїемъ сїе прохѡдити

75v

окꙋшаѫщим сѧ, и по нельстнѣи и неблаꙁнънѣи шествꙋѫщимъ стъѕи
+ Сїа ꙋбѡ сїа прѣподобнаа ѿьчъство имѣаше єпїваты . рѡдителе и благѡчъстивѣишихъ и боголюбеꙁнѣишихъ сѫщи ѿрасли . хѡдѧщїихъ въ всѣхъ божїихъ ꙁаповѣдехъ неꙋклонно . милостынѣми и блг͠ѡтворенми въсѧ своѫ ꙋкрашаѫщихъ жиꙁнь . такѡви ꙋбѡ сѫще ѻни, и такѡвыхъ дѡбрѡдѣтѣлеи дѣлателе бывше, ѻбѡимъ ѻтрѡчѧтемъ сподобишѫсѧ быти ѡц͠и · ихже ѻвъ ꙋбѡ мѫжъскы, ѻвѡ же женскы ꙗвлѣаше сѧ пѡлъ .

и ꙗко ꙋбѡ сихъ на свѣтъ иꙁведше, свѧтымъ тѣхъ порѡдишѫ крьщенїемъ . и мѫжъскыи ꙋбѡ полъ, свѧщенныимъ въдашѫ ꙋчити сѧ писменемъ . прѣподобнѫѫ же въ дѡмꙋ имѣахѫ младагѡ ради тоѫ въꙁраста и естестъвнагѡ ради ꙋсвоенїа 
+ Врѣмени ꙋбѡ дѡвѡлнꙋ прѣшеⷣшꙋ, и въꙁрастъ єстестъвныи достигши, въсѣкъ пѫть дѡбрѡдѣтѣли иꙁвѣстно навыче · десѧтомꙋ же лѣтꙋ тоѫ въꙁраста ꙗко пришедшꙋ, въ цр͠ковь прѣчистыѫ богородицѫ и присно дѣвы маріѫ, по ѡбычаꙋ прїиде . и ѻбычнѣ божьстьвномꙋ еѵаггелїꙋ прочитаемꙋ, Слыша божьстьвныи ѻнъ гласъ глаголѧщїи . иже хѡщетъ по мнѣ ити, да ѿвръжет сѧ себе и въꙁметъ крьстъ свои и послѣдꙋет ми · 
и ꙗко ꙋбѡ сїа въ ꙋмѣ прїемъ, и съмыслънѣ расѫдивъ, и ꙗко стрѣлѡѫ нѣкѡтѡрѡѫ ꙋꙗꙁвена бывши, абїе иꙁъ цръкве иꙁшедьши . и ꙋбѡга нѣкѡегѡ срѣтши, сънемши съ себе риꙁы и въсѧ ѧже нѡшааше дѣвичьскѫѧ ꙋтварь, тѡмꙋ въсѣ ꙋсръдно ѿдастъ . сама же тѡго риꙁами себе ѻдѣа никѡмꙋ же сїа ѿнѫдь вѣдѧщꙋ въ прѣмѫдрѣмъ нѣкѡемъ раꙁꙋмѣ сѫщи,

76r

. ꙁане жилище бѣше прѣст͠гѡ дх͠а ·
Въ такѡвѣмъ оубѡ ѻбраꙁѣ въ дѡмъ ꙗко пришдьши и ѿ рѡдителеи ꙗко видѣна бывши, что подѡбаетъ и глаголати кѡликѡ ꙋкѡрена быстъ и понѡсима ѿ нихъ и биема, ꙗко да не такожьде дрꙋгоици сътворитъ .
нѫ дѡбраа ѻна дѣва, и благоѡчъстиваа вѣтвь параскеви, ни въ что же тѣхь ꙋкориꙁны въмѣни . нѫ божьствьнымъ распаливши сѧ желанїемъ, богоѿъца давида въ ꙋмѣ ѻбношааше гласъ . паче же прѣсвѧтагѡ дꙋха иже въ немъ глаголѧща ; имже ѡбраꙁомъ желаетъ еленъ на истѡчникы вѡдныѫ, сице желаетъ дꙋша моа к тебѣ боже . въжѫда дꙋша моа къ богуꙋ крѣпкомꙋ и живѡмꙋ . кѡгда прїидѫ и ꙗвлѧ сѧ лицꙋ божїꙋ .

Сїа въ ꙋмѣ ꙗко прѣдрече сѧ вынѫ имѧщи ·̈ ·̈ не по мноѕѣ врѣмени пакы подобнѣ пръвѡмꙋ сътвори и дрꙋгаго такожде нища обрѣте ѿдастъ томꙋ въсѧ своѫ ꙋтварь · и не тъчїѫ дващи или тріщи, но и мнѡгажди такѡжде своꙗ ѻдѣанїа нищїимъ ѿдааше .
ни въ что же въмѣнѣѫщи сихъ ради рѡдителнѧѫ дѡсады же и прѣщенїа и несътръпимыѫ ꙗꙁвы . 
сїа ꙋбѡ ꙗже въ дѡмꙋ ѡчи прѣдначрътанїа, вънѧтрънее тоѫ ꙗвлѣахѫ чистое еже къ богꙋ ꙋсръдїе и ревность • Елма ꙋбѡ сръдечное раждеженїе и ѧже по боѕѣ ревность тръпѣти на мнѡѕѣ не въꙁможе, въсѣхъ абїе ꙋтаив сѧ .
рѡдителѧ кꙋпно и сърѡдникы . рабъ же и рабынь, пꙋстынное съ тъщанїемъ постиже нѣдрѡ . Иꙁвѣстно вѣдѧщи, ꙗко ничто же тако ино плътскаа ѡбыче ꙋспивати въꙁыгранїа, ꙗкоже пꙋстынѣ • 
Прѣдреченное же ѻтрочѧ сеѫ прѣподобныѫ пѧткы брать . ꙗко ꙋбѡ свѧщеннаа дѡбрѣ иꙁвыче писанїа, рѡдителѧ дѡбрѣ къ б͠ꙋ прѣдпосла, инѡчъскыимъ себе ѻдѣа ѻбраꙁомъ . кѵръ еѵѳѵмїемъ именованъ 

76v
бывъ · и вьськь дѡбрѡдѣтѣлныи прошедши пѫть , на врьхъ дѡбрѡдѣтѣлныѫ прѣвъꙁыде лѣствицѫ . Ꙗкоже имени егѡ по въсѫдꙋ ѻбносимо быти • иже ꙁа прѣмнѡгыѫ егѡ дѡбрѡдѣтѣли , на архїереиства 
прѣстѡлъ въꙁведьнъ быстъ. и мадитьскы поставленъ 
быстъ пръвѡпрѣстѡлникь же и пастырь ⸱ идеже и 
мнѡгаа и прѣславна съдѣа чюдеса . и раꙁличныѫ 
єреси ѿ стада ѿгнавъ . и на пажити живѡнѡсныѫ 
паствѫ наставивъ . и црковнаа въсѣ добрѣ ꙋправивъ . 
и дѡвѡлнаа поживь лѣта . въ глѫбоцѣи старѡсти 
къ господꙋ ѻтиде ⸱ єгѡже мѡщи въ тѡижде 
црькви полѡжены бывше , мнѡгаа и прѣславна 
чюдеса съдѣаше . въсѧ ѻкрьстныѫ тѡгѡ мѣста . 
ѻгласишѫ чюдесы . не тъчїѫ же . нѫ и прѣкѫ мѵра 
прѣславно источишѫ . ꙗже на пъприще едино истѣкааше 
въ море . ꙗкоже иже тамо шедше и дѡбрѣ съвѣдѧть • 
Прѣподобнаа ꙋбѡ ꙗко пꙋстынѧ дѡстигши ꙗкоже прѣдрече сѧ 
апостольскомꙋ ꙋсръдно въꙁревнова житїꙋ . постѫмь и бдѣнїемь
иꙁнꙋрѣѫ тѣло . ꙁлѡстраданїи же и на ꙁемли лѣганїи . 
ѿ сѫдꙋ же и божестьвнымъ раждьеши сѧ желанїемъ . не 
сътръпѣ на мнѡѕѣ себе щѫдѣти . нѫ въсѣ кꙋпно до конца себе 
ꙋмрътви ⸱ и пꙋстынѧ полꙋчьши , тамо невещестъвное 
и ангельскѡе прѣбывааше житїе ⸱ ничимже мнее 
боговидца иліѫ подражаваѫ жителствѡ (ил)и истиннѣишее 
рещи , крьстителѣ въ въсемъ подражаваѫщи житїемъ ⸱ 
пѡстѡмъ и бдѣнїемъ себе ꙋдрѫчаѫщи . пꙋстынное же былїе 
прїчѧщаѫ сѧ . и се скарѧдѣ же и хꙋдѣ . стꙋденїѫ же 
и ꙁноемъ иставаема, и къ единомꙋ тъчїѫ въꙁираѫщи 
спасти могꙋщамꙋ ѿ малѡдꙋшиа и бꙋрѧ смѣреннѧ сръдцемъ ⸱ 
нѫ ни же тѡ самое былїе ни же вѡдѫ дѡ сытѡсти 
77r
прїемльше , нѫ малѡ и хꙋдѣ и се ѕѣлѡ кь вечерꙋ • 

Ктѡ бѡ тоѫ иже тѡгда съповѣстъ слъꙁныи истѡчники . 
стенанїа же чѧстаа и непрѣстаннаа , ктѡ иꙁречетъ . 
ниꙁѡлѣганїа же и тѡмленїа вьсегдашнаа кто скажеть • 
не бѡ бѣше тамо иногѡ когѡ съматрѣти та могѫщагѡ , 
тъчїѫ иже вьсѣ наꙁираѫщее ꙩко • не бѣ 
тѡи тамо попеченїе ѻ съпрѫгѡхъ вѡлѡвъ . ниже ѻ 
ꙁлатѡꙋꙁдныхъ конехъ . не ѻ ѡдеждахъ и постелѣхъ . не ѻ домѡхъ 
и рабынѣхъ , нѫ ѻ дꙋшевномь ѻчищени . ѻ ѿвѣтѣ бѫдьщаго 
сѫда . ѻ срѣтении женихѡвѣ , тебе женише мои ищѫ 
глаголѧщи . и ѻнѡ еже вь пѣнїихъ вынѫ вь ꙋмѣ нѡсѧщи глаголѧщее , 
вьꙁвѣстите ми егоже вьꙁлюби дꙋша моа • О 
семъ чѧстѡ бѡлѣꙁнꙋаше , какѡ оукраситъ свѣтилникь . 
како масла исплънитъ . како сладькагѡ женихѡва 
ꙋслышитъ гласа . како дѣвамъ съликъствꙋеть мѫдрыимь. 
како женихова насладит сѧ ꙁрѣнїа . красѡты . славы . 
свѣтлѡсти . съпрѣбыванїа . блаженства • 
О семъ тьчіѫ тоѫ сръдце бѡлѣꙁньно бѣше . ѻ семъ тѡѫ 
ꙫчи слъꙁами помрачаемы бѣхѫ вынѫ , когда прїидѫ 
глаголѧщи ꙗвлѧ сѧ лицꙋ божжїꙋ • Вь сихъ и сицевыхь тои 
ꙋпражнѣѫщихъ сѧ и пекѫщихъ сѧ , никакоже прѣста лѫкавыи 
тѫ искꙋшаѫщи мъчтанми же и привидѣнми . 
мнѡжицеѫ же и вь раꙁличныѧ ѕвѣрѧ себе прѣтварѣаше , 
єже како би тѡи спѡнѫ ѿ теченїа сътворилъ • нѫ 
дѡблаа параскеви вышнѣго полѡжи прибѣжище 
себѣ , слъꙁнѡи ѿ ꙫчіꙋ непрѣстанно иꙁвѡдѧщи источникь • 
Сице ꙋбѡ тѡи въ женскѡмъ естъствѣ мѫжьскыи 
стѧжавши раꙁꙋмъ , вьсѧ вражїѧ ꙗкоже нѣкотѡрѫѫ 
паѫчинѫ раꙁарѣаше къꙁни , и ꙗкоже давидъ на 
къждѡ дьнь мыслънагѡ ниꙁлагааше гѡлїаѳа • и бѣ 
77v
нѣкако видѣти иже въ ꙁлѡбѣ хвалѧщаго сѧ велми ꙁъмі̇а , 
хꙋдѣ ниꙁлагаема и попираема ѿ мѫдрыѫ сеѫ 
дѣвы ꙗкоже хꙋдѫ нѣкоторѫѫ птицѫ • И сице ꙋбѡ 
подвигши сѧ на естествѡ и сице своѫ ꙋкраси дꙋшѫ , ꙗкоже 
и на тои исплънити сѧ пророчьское ѻнѡ , въꙁжделѣетъ 
царь добрѡтѣ твоеи . и тако ꙋбѡ дѣанїемъ въ 
видѣнїи ѻбрѣте вьсхѡдь . и словѡмь и дѣлѡмъ житїе 
ꙋкрашъши , прѣбысть лѣта довѡлна вь пꙋстыни ⸱ 
Въ единѫ же ѿ нощеи на молитвѫ себе ѻбычнѣ въдавши 
и рѫцѣ на небѡ ꙋмилено въꙁдѣавши , ꙁрить нѣкоторое 
бжьствьнѡ видѣнїе . юношѫ нѣкоегѡ свѣтла къ неи 
пришедша и сице глаголѧща , пꙋстынѧ ѻставлъши къ 
ѿч҃ьствꙋ вьꙁврати сѧ , тамо бѡ тебѣ тѣлѡ подобаеть ꙁемли 
ѻставити , дꙋхъ же вь невещестъвнаа прѣвести 
селенїа • Силѫ ꙋбѡ видѣнїа расмотривъ . и божьствьно 
тѡ быти раꙁꙋмѣ , радѹаше сѧ ꙋбѡ ѻ тѣлесномъ 
распрѧжени , печалꙋаше же ѻ ѡставлени пꙋстынѧ • 
ничто же бѡ инѡ тако дꙋшѫ ѻчищаетъ и вь 
пръвѡобраꙁное привѡдить , ꙗкоже пꙋстынѣ и беꙁмльвїе • 
Обаче ꙋбѡ и не хотѧщи пꙋстынѧ ѡставль 
въ миръ вьꙁвратити сѧ • И къ царьствꙋѫщѡмꙋ пришедши 
градꙋ , вь божїа слова прѣкрасныи прїиде храмъ , 
что не дѣѫщи и творѧщи . колѣнѡмъ чѧста творѧщи 
поклѫненїа . слъꙁныѫ тѡчѧщи истѡчникы . ѿ 
сръдца чѧстаа испꙋщаѫщи стенанїа . и пꙋстынное 
поминаѫщи прѣбыванїе , лютоѫ сънѣдаема бѣше 
печалїѫ • И по семъ , ꙗкоже любѡдѣлнаа пчела 
вьсѧ пролѣтные цвѣты , сице иже тамо вьсѣ свѧтаа 
любѡтрꙋднѣ ѻбыдше мѣста, кь прѣсвѣтлѡмꙋ 
христовы  матере прїиде храмꙋ , иже и влахерна именꙋет сѧ 
78r
даже до дьне съ • и тамо къ тоѫ чьстнѣи припадши икѡнѣ , 
тѡплыѫ нещѫднѡ иꙁливааше слъꙁы • тебѣ глаголѧщи владчици 
мирꙋ весь мои въꙁлѡжихъ живѡть . на тѧ вьсѧ моѫ вьꙁлагаѫ 
надеждѫ дѣвице , не ѡтрини ꙋбѡгѫѧ мене . не 
въꙁгнѫшаи сѧ своѫ рабѫ иже ѿ юности твоемꙋ 
единорѡдномꙋ послѣдовавшѫѫ сынꙋ . вѣси немощь женскагѡ 
естъства дѣво . вѣси дꙋшѫ моеѧ ѻꙁлобленїе . 
не имамъ иныѧ надеждѫ . не имамъ иногѡ покрѡва . 
ты наставница . ты ꙁастѫпница . ты вьсеѧ 
жиꙁни моеѧ хранителница . дондеже вь пꙋстыни 
хѡждаахъ , тебе посѡбницѫ имѣхъ . нынѣ же ꙗко 
къ мирꙋ вьꙁвратих сѧ , котѡрѫѧ дрꙋгѫ помощь 
раꙁвѣ тебе трѣбꙋѫ • нынѣ ꙋбѡ владичице прѣдстани ми 
ꙋбѡѕѣи , и бѫди ми съпѫтница . наставница . 
ѻкръмителница даже до кѡнца жиꙁни моеѧ . инѫѫ бѡ 
надеждѫ крѡмѣ тебе не имамъ • Сице ꙋбѡ вьседьшнѣ 
помолши сѧ , и въсѧ надеждѫ на богоматере вьꙁвръгши , 
къ своемꙋ ꙋстръми сѧ ѿьчьствꙋ • Дошедши же єпїваты 
прѣбысть тамо врѣмѧ не малѡ , трꙋды 
къ трꙋдѡмъ и бѡлѣꙁни къ бѡлѣꙁнемь прилагаѫ . 
постѡмъ и бдѣнїемъ себе оукрашаѫ , и едина единомꙋ 
вынѫ бесѣдꙋѫщи • врѣмени же не малꙋ мимошедшꙋ , 
свое ѿхѡжденїе єже ѿсѫдꙋ раꙁꙋмѣ . абїе же на 
молитвѫ себе ѻбрати , и слъꙁами ꙁемное ѻбливааше 
----
лице • мⷧ҇  чловекѡлюбче владико глаголѧщи , да мѧ не 
прѣꙁриши ꙋбѡгѫѫ своѫ рабѫ , иже ради твоегѡ 
прѣсвѧтаго имене вьсѣ ѻставльшѫѧ и тебѣ послѣдовавшѫѧ . 
и нынѣ вьсещедре господи , повели ангелꙋ мирнꙋ 
прїѧти мирнѡ ꙋбѡгѫѧ ми дꙋшѫ. и да не вьꙁбранен 
ми бѫдеть вьсхѡдь ѿ нечистхъ и скврънныихъ и лѫкавыихъ 
78v
---
бѣсѡвь . нѫ сподоби мѧ съ дръꙁновленїемь прѣдьстати 
твоемꙋ страшномꙋ прѣстѡлꙋ , ꙗко блⷭ҇вень еси 
въ вѣкы вѣкѡмъ амин ⸱ И такѡ бл҃женѫѧ своѫ 
дш҃ѫ въ рѫцѣ прѣдаⷭ҇ б҃жїи , тѣло же єѧ полѡжено 
быⷭ҇ вь грѡбѣ ѿ нѣкѡтѡрыиⷯ хтⷭ҇ѡлюбецъ . не бѡ ѻбьꙗви 
себе кѡмꙋ ктѡ и ѿ кѫдꙋ бѣ , нѫ бѣ непоꙁнаваема 
дѡ д҃не исхѡда єѧ єже къ г҃ꙋ • Сицеви подвиѕи
...... прпⷣбныѫ параскеви . сицевы бѡрбы 
д҃хѡвныѫ мт҃ре . ꙗже вь малѡ врѣмѧ на ꙁемли 
подвигшиⷭ҇ , и ꙁлострⷣавши , великѫ на н҃бсехъ вьспрїѧть 
славѫ • Нѫ ни тако прѣꙁрѣ б҃ь своѫ рабѫ на 
мнѡѕѣ беспамѧтнѫ лежати , ни же тлеѫ растлѣтиⷭ҇ 
непорѡчномꙋ ономꙋ тѣлеси . нѫ и ѻ семь чюⷣ покаꙁа 
дивно • Стльпникꙋ оубѡ тѡгда блиꙁь нѣгде 
тꙋ на стльпѣ беꙁмльвствꙋѫщꙋ , и себѣ и б҃ви 
вънимаѫщꙋ , слꙋчи сѧ кѡрабникꙋ нѣкоемꙋ недѫгѡⷨ҇ 
лютѡмь бѡлѣвшꙋ скончати҇ⷭ , и тꙋ нѣгде повръженꙋ 
быти • Начѧⷮ же смраⷣ иꙁхѡдити беꙁмѣренъ . 
ꙗко не вьꙁмощи никѡмꙋ же минѫти иже блиꙁъ 
тꙋ приближаѫщим сѧ пѫтемь • Не тъчїѫ же 
нѫ и стльпникꙋ ѿ єже не мощи несътръпимагѡ 
смрада ѻногѡ тръпѣти , понѫжденꙋ бывшꙋ 
ѿ стлъпа сънити . ꙗкоⷤ҇ и нѣкымь повелѣти , рѡвъ 
ископати глѫбѡкъ , и смръдѧщїи ѻнъ тамо 
вьвръгнѫти троупъ • Они же съ ꙋсръдїемь 
повелѣнное прїемше , ꙋспѣваахѫ вь дѣлѣ • Вь сиⷯ 
ꙋбѡ тѣмь ꙋпражнѣѫщим сѧ и рѡвъ ꙋглѫбѣваѫщимь , 
ѻбрѣтѡшѫ тѣлѡ вь ꙁемли лежѫще , 
тлѧ же никакоже поⷣемше• Ꙋжасни же бывше 
и чюдесе кꙋпно исплъншє сѧ , недоꙋмѣваахѫ сѧ 
79r 
ѻ сълꙋчьшим сѧ ѻбаⷱ҇ ꙗко неискꙋсни и нєвѣжде сѫще 
сълꙋчьшее сѧ ꙗкоⷤ҇ нѣкѫѫ малѫ и ничьсѡ же сѫщѫ вещь 
прѣꙁрѣвше , блиꙁꙋ нѣгде тѫ трꙋпъ ѻнъ ꙁлѡсмрадныи 
ꙁаринѫшѫ • по домѡх же ꙗко раꙁьшеⷣше сѧ вьси , 
ꙗвѣ сътворишѫ вьсѣмъ сълꙋчьшее сѧ • 
Геѡргі̇ иже нѣкто ѿ ниⷯ , мѫⷤ҇ бл҃гогѡвѣинъ и х҃ѡлюбивъ въ дѡмꙋ 
своемъ сыи , вь вечерныѧ часы ꙗкоⷤ҇ ѡбычаи емꙋ бѣ 
мл҃твѫ творити на мл҃твѫ себе вьдаⷭ҇ , и прїлежныѧ 
къ б҃ꙋ молбы творѣше ѻ вьсемь своеⷨ҇ дѡмꙋ • къ 
ꙋтръни же сънѡмь ѻбьѧть бывъ , мнѣше сѧ цр҃цѫ нѣкѫѫ 
на прѣсвѣтлѣмь сѣдѧщѫ прѣстѡлѣ ꙁрѣти . и 
мнѡжьствѡ мнѡ́гѡ свѣтлыиⷯ вѡинъ ѻкртⷭ҇ь тоѫ стоѫщѫ • 
ихже хртⷭ҇ѡлюбивыи ѻнъ видѣвь , страхѡмь абїе . 
ѻбъѧть бы́въ , на ꙁемлѧ себе повръже , не могы 
свѣтлѡсть и красѡтѫ ѻнⷯѣ съ дръꙁновленїеⷨ҇ ꙁрѣти • 
Един же ѿ свѣтлыиⷯ ѻнⷯѣ ємъ єго ꙁа рѫкѫ въꙁвⷣиже . 
геѡргїе гл҃ѧ , вьскѫѧ тако прѣꙁрѣсте тѣлѡ прпⷣобныѫ 
параскеви ⸱ нѫ вь скорѣ тѡ иꙁемше , вь свѣтлѣи 
тѡ полѡжите рацѣ . вьжделѣ бѡ ц҃рь добрѡтѣ 
еѧ и въсхѡтѣ тѫ прѡславити на ꙁемли • 
Тѡгда г҃ла емꙋ и свѣтлаа ѻнаа . вь скорѣ иꙁемше мѡщи 
моѫ , вь нарочитѣ положите мѣста . не мѫгѫ бѡ на 
мноѕѣ ꙁлѡсмрадїе тѣлесе ѻногѡ тръпѣти . 
ибѡ и аꙁь чл­҃къ есмъ иꙁ матернїихъ лѡжеснъ прѡшеⷣ , 
ѿч҃ьствѡ же мое се єпивате ꙁовомое , идеⷤ҇ вы 
н҃нѣ жительствꙋете ⸱ Вь нощи же тои , нѣкаа 
ѿ бл҃гѡгѡвѣнныⷯ женъ єѵ̈фѵмїа тои проꙁванїе , 
поⷣбно томꙋжⷣе видѣнїꙋ видѣнїе видѣ , и ѻбѡи на 
ꙋтрїа въсѣмь по дрѡбнꙋ видѣннаа скаꙁашѫ • 
Да ꙗⷦ҇ сїа ѻни слышашѫ, вьси ꙋтекѡⷨ҇ ꙋстръмишѫ
79v
сѧ . и тѡ съ мнѡѕѣмь ꙋсръдїеⷨ҇ иꙁемше , ꙗкоⷤ҇ нѣкоемꙋ 
скрѡвищꙋ неѻбычнꙋ . мнѡⷢ҇цѣннꙋ же чюжⷣаахѫ сѧ • 
Въꙁемшеⷤ҇ тѡ съ свѣщами и кадилы , арѡматы же и благовонїи . 
вь цр҃ви съ радостїѫ ст҃хъ вьсехвалныиⷯ полѡжишѫ 
аплⷭ҇ъ • Вь неи же лежѫ , мнѡгаа и чюⷣна ꙁнаменїа творѣше . 
и не тъчїѫ вь странѣ ѻнои , нѫ и по вьсⷯѣ ѻкрⷭ҇тныиⷯ҇ 
странаⷯ тѡѫ чюⷣса и ꙁнаменїа вьсѣмь вѣдома бѣхѫ • 
Вьси бѡ иже ѻкрⷭ҇ть недѫжнїи и бѣснꙋѫщеи сѧ , съ вѣрѡѫ 
прихѡдѧще исцѣленїа полꙋчаахѫ • Иꙁыдеⷤ҇ тоѫ слꙋⷯ҇ 
по вьсеи ѻкрⷭ҇тнѣи страны ѻнѡѫ • Врѣмениⷤ҇ мимотекшꙋ 
не малꙋ , и гръчьскагѡ цртⷭ҇ва скїптрꙋ иꙁнемогшⷹ . 
попꙋщенїем же б҃жїимь не вѣмь какѡ , римлѣне тѡ ꙋдръжашѫ , 
ихже и палицѫ желѣꙁнѫ бжтⷭ҇вное именова 
писанїе • Црт҇ⷭвꙋѫщїи ꙋбѡ ꙗкоⷤ҇ ꙋдръжашѫ граⷣ , вьсѧ 
ст҃ыѧ съсѫды беꙁстꙋднѣ вьꙁемше . и єщеⷤ҇ и чьстныѫ с҃тхъ 
мѡщи , црк҃овнѫѧ же вьсѧ ꙋтварь и цркⷭ҇аа вьсѣ имѣнїа 
и вьсѧ просто рещи града красѡтѫ , вьсѣ вь римъ 
ѿпꙋстишѫ же и ѿслашѫ • Сїа вьсѣ блг҃ѡчьстивыхъ 
ꙁрѧще събѡръ , сѣтѡванїа и печали тⷯѣ прикрывааше 
ѡблакъ • ничто же ѿ ниⷯ инѡ слышааше сѧ , раꙁвѣ 
вьскр҃сни вьскѫѧ спиши г҃и . вьскѫѧ ꙁабываеши 
нищетѫ нашѧ и печаль нашѫ , и прочее • вь сиⷯ ꙋбѡ и 
сицевыⷯ блг҃ѡчьстивыⷯ сѣтѡванїа ѻдръжаше ѻблакъ • 
Въ тѡ же врѣмѧ бл҃гѡчьстїе свѣтлѣ и ꙗвленїѣ крѣпцѣ 
ꙋдръжавшꙋ блг҃ѡчьстивѡмꙋ ц҃рю блъгарскомꙋ і̇ѡ҃аннꙋ 
асѣню с҃нꙋ стараагѡ ц҃рѣ асѣнѣ • И никако же 
тⷯѣ лаанїи ꙋжасшꙋ сѧ . нѫ и паче врѣмѧ блг҃ѡполꙋчно 
ѻбрѣтъ нечьстивых ѻдръжанїе , храбѡрнѣ вьскѡчи 
и вьсе македѡнскѡе ѻбьемшꙋ ѻдръжанїе . и ещеⷤ҇ сѣрь 
т҇ⷦаⷪ и съ вьсеѫ аѳѡнскѡѫ пачеⷤ҇ истѣннѣе рещи , ст҃оѫ гѡрѡѫ . 
80r
къ симже и славныи сѡлꙋнь съ вьсеѫ Ѳетталїеѫ , такожⷣе же 
и трївалы . такожде и далматїѫ , ꙗⷤ҇ и арванитскаа 
г҃лет сѧ дръжава , даⷤ҇ и до драчѣ . вь нихже и митрѡпѡлиты 
и епїскѡпы свѣтлѣ и бл҃гѡчьстивѣ постави , ꙗкоⷤ҇ 
свѣтлїи егѡ хрїсѡвꙋли вь славнѣи лаврѣ с҃тыѫ гѡры 
и прѡтатѣ ѿкръвенѡмь свѣдѣтелствꙋѫⷮ лицемъ • 
И не тъчїѫ сими доволень быⷭ҇ , нѫ и даже до црⷭ҇твꙋѫщаго 
грⷣа крѣпкѡ и мѫжестъвнѣ вьсѣ покѡри же и поѡблада . 
и самыи тъ цртⷭ҇вꙋѫщїи грⷣа повѡюва же и покори . и иже 
тамо дръжѫщѫѧ фрѫгы поⷣ данїѧ ꙋстрѡи • Сице 
ꙋбѡ тѡмꙋ вьсѣ ѻдръжѫщꙋ и покарѣѫщꙋ , приспѣ и до него 
слава прпⷣбныѫ • ѧже вь сласть ѕѣлѡ прїемъ , 
раждеже сѧ срⷣцемъ . и ꙗкоже єлень палимъ на истѡчникы 
вѡдныѧ , сице нѣкако бѣше томꙋ желателно єже 
насладити сѧ с҃щенныиⷯ прпⷣбныѫ мѡщеи . чъстныѫ ракы . 
нетлѣннаго скрѡвища • Вьсѫдꙋ бѡ чюдесы 
прѡсїа . вьсѫдꙋ лꙋчѧ распрѡⷭтрѣть блгⷣтныѫ . вьсѧ 
ѻꙁари ꙁемныѧ кѡнцѧ • Блг҃ѡполꙋчно же ѻбрѣтъ 
врѣмѧ б҃лгѡчьстивыи тъ ц҃рь . ꙋмысли съвѣтъ 
бл҃гъ же и бог҃ѡꙋгѡденъ , полеꙁнⷷь и достохваленъ , и абїе 
посла къ иже тамо сѫщимъ вь цр҃иградѣ фрѫгѡмъ . 
не сребра или ꙁлата вьꙁыскꙋѫ , ни же бисры ни каменїи 
чъстныⷯ , нѫ вьсехвалнѫѫ прпⷣбныѫ ракѫ • что бѡ 
и хѡтѣше томꙋ ино любеꙁнѣише быти па҇ⷱ прпⷣбныѫ 
тѣла • се бѡ бѣ томꙋ вь ꙋмѣ поꙋчателно вынѫ , ꙗко 
аще и до полꙋ моегѡ потрѣбꙋѫⷮ цртⷭ҇вїа , вьсѣ готѡвъ 
есмъ ѡтдати • аще иманїа . аще ꙁлатѡ , аще сребрѡ . 
аще бисры . аще каменїе чъстное , вьсѣ ꙋсръдствꙋѫ 
дати . вьсѣ лишитиⷭ҇ , да желаемое мнѣ 
полꙋчѧ скрѡвище • Ꙗко ꙋбѡ сїа слышавше фрѫѕи , 
80v
абїе готѡви къ прошенїꙋ бышѫ . и съ вьсѣмь ꙋсръдїем же 
и спѣхѡⷨ҇ ꙗкоⷤ҇ и вь вьсемь , сице и вьсеⷨ҇ тогѡ послꙋшашѫ , 
и желателное томꙋ полꙋчити повелѣшѫ • И инаа же прѡчаа ꙗже 
къ съмиренїꙋ послашѫ . ѻбѣщаваѫщеⷭ҇ и 
иꙁвѣствꙋѫще и своѫ ѿдати д҃шѫ аще мощно бѝ . 
Сїа же ꙗко слышавь самодръжець , мнѣше себе по нб҃си 
лѣтати , и ѿ ѕѣлныѫ не имѣаше камо дѣнѫтиⷭ҇ радости . 
и тꙋ абїе посла вьсеѡс҃щеннагѡ марка , миⷮропѡлита 
сѫща великаагѡ прѧслава съ мнѡгоѫ чьстїѫ , 
вь еже прїнести тѣлѡ прпⷣбныѫ ѿ єпїватъ вь славныи 
грⷣа трїнѡвъ • Он же съ тъщанїемъ тамо 
шеⷣ , вьсѣ ꙗже кь чъсти ꙋстрѡи . и вьꙁемь съ чьстїѫ 
сщ҃енныѧ мѡщи , съ тъщанїемъ вь своа грѧдѣше , 
хвалѫ вьꙁьсилаѫ б҃ꙋ и прпⷣбнѣи • И ꙗⷦ҇ ꙋбѡ прѣдѣлы 
прѣиде фрѫжскыѫ , и вь своѫ прїиде странѫ , въси 
ѻкръстнїи сътѣкаахѫ сѧ , съ свѣщами и кадилы 
и миры блг҃ѡвѡнными , проваждаѫще ракѫ прпⷣобныѫ 
къ славномꙋ и цртⷭ҇вꙋѫщѡмꙋ градꙋ тръновꙋ . 
И ꙗⷦ҇ се ꙋвѣдѣ бл҃гѡчъстивыи цр҃ь і̇҃ѡ асѣнь , иꙁыде иꙁь 
грⷣа съ мт҃ерїѫ своеѧ цр҃цеѫ єленоѫ , 
и съ своеѧ цр҃цеѫ анноѫ . и съ вьсѣми велмѫжы своими • 
Съ ними же и вьсечьстныи патрїархъ ... василїе съ вьсѣмъ 
причьтѡмь црк҃ѡвныимь . съ ними же и мнѡжьствѡ 
мнѡгѡ беꙁьчислънаго нарѡда • Цр҃ь же и вьси 
Сѫщїи съ нимъ, пѣши идѡшѫ ѿ грⷣа на четыри пъпрїща 
съ мнѡгоѫ чьстїѫ вь срѣтенїе прпⷣбнѣи . ѧже 
и своима чъстнѣ ѻбьемше рѫкама , д҃шеѫ же и 
въсѣмъ срⷣцемь , любеꙁно лѡбꙁаахѫ • и прїнесше 
полѡжишѫ вь црⷦ҇ви ц҃рьстѣи, идеⷤ҇ и до дн҃ешнѣгѡ 
лежить дн҃е . раꙁлична исцѣленїа подаваѫщи 
81r
иже съ вѣрѡѫ и любѡві̇ѧ къ тѡи славнѣи притѣкаѫщиⷨ҇ рацѣ . 
Аꙁь же что прїнести достѡинѡ недоꙋмѣѫ сѧ . вьсе бѡ иже 
вь мирѣ чьстнѡе, недостоинѡ еи естъ • нѫ аще и не 
по достѡанїꙋ . ѻбаче длъжнаа къ срѣтенїꙋ провѣщаѫ . 
аще бѡ и тѡгда къ срѣтенїꙋ твоемꙋ прпⷣбнаа не ꙋготових 
сѧ м҃ти , нѫ н҃нѣ ꙗже тѡгда рещиⷭ҇ хѡтѣхѫ прѡвѣщаѫ . 
ꙗко чѧдѡлюбива бѡ м҃ти , любочѧⷣнѣ 
слаⷣцѣ прїимеши и послѣднїи ꙗкоⷤ҇ и пръвыи даръ • 
нѫ котѡрыи доⷭ҇инь прїнесѫ тебѣ ѽ чьстнаа параскеви 
даръ вышъши бѡ ты вьсѣхъ ꙁемныиⷯ дарѡвъ • Аꙁъ 
ꙋбѡ аще и тѡгдашнѣго твоегѡ срѣтенїа лишень быⷯ , 
нѫ н҃нѣ ꙗⷦ҇ скрѡвище мнѡⷢ҇цѣнное тебе ꙁрѧ . и ꙗⷦ҇ ѻд҃шевленѣ 
тебѣ ѿ ꙋсръдїа гл҃ѧ ꙗⷤ҇ тѡгда гл҃ати хѡтѣхъ • 
дѡбрѣ прїиде х҃ва краснаа невѣстѡ . чистаа гѡлѫбице 
поꙁлащеннаа с҃тмь дх҃омь . дв҃естъвнаа похвалѡ . 
пꙋстынножи́телнице . агг҃лѡмь събесѣднице . 
дѡбрѡдѣтѣлныи раю . чистѡты красныи дѡме . твоеи 
бѡ вьжеⷣлѣ б҃ь добрѡтѣ , и раꙁличными ꙋкраси тѧ 
чюдесы на ꙁемлѝ , дх҃ь же пакы твои на нб҃сеⷯ съ агг҃льскыми 
вьдварѣет сѧ вѡинствы • Тебе агг҃ли въсхвалишѫ . 
члц҃и жѐ прославлѣѫⷮ . тебе ѻтрокѡвицѧ 
вьꙁлюбишѫ , вь вѡнѧ мѵра твоегѡ потекѡшѫ • 
ты истиннагѡ жениха чьстнаа невѣста . Ты єси кринъ 
ѻбрѣтеныи въ тръни . тебе рѡди чл҃чьсти бл҃жѫть , 
ꙗⷦ҇ своемꙋ послѣдовала еси женихꙋ . ты ꙁастѫпница 
сѫщиⷨ҇ вь бѣдаⷯ . ѻбꙋреваемымь пристанище . Твоа 
рака блгⷣтныѧ тѡчить стрꙋѫ . бѣсѡвскыѫ ѿгониⷮ 
плькы . Твоа црк҃вь , недѫгѡмь ѿгнанїе . слѣпыⷨ҇ 
проꙁрѣнїе . прѡкаженыⷨ҇ ѻчищенїе •тѣмже бл҃жѫ 
твоегѡ тѣлесе пѧтко с҃щенныи съсѫⷣ . бл҃жѫ и чъстныѫ 
81v
твоѫ ꙋды . бл҃жѫ добрѡгласныи твои ѧꙁыкъ , ꙗⷦ҇ 
славослѡвѧ б҃а не прѣста • бл҃жѫ чи , ꙗⷦ҇ не вьꙁдрѣмашѫ 
съномь съводѧщїимь вь съмръⷮ . бл҃жѫ рѫцѣ , 
ꙗⷦ҇ вь дѣлное подвиѕаѫщиⷭ҇ не ѻблѣнистѣ сѧ . блажѫ 
же и нѡѕѣ . ꙗⷦ҇ къ вьсенощномꙋ стоанїꙋ не ѻслабѣвшѫ • 
Ты еси съсѫⷣ прїемши истинное мѵрѡ єже еⷭ҇ дх҃ь ст҃ыи . 
ты ꙁастѫпница тѡпла вьсѣмь прі̇хѡдѧщїимь кь рацѣ 
твѡиⷯ мощеи , сеⷢ҇ раⷣ слава твоа по вьсеи ꙁемли прострѣт сѧ , 
и дѣиства чюдеⷭ҇ твоиⷯ ꙗкоⷤ҇ мльнїѧ вьсѧ ѻсвѣтишѫ 
ꙁемлѧ • тебе цр҃іе чьстнѣ ꙋбѡ ѻпрѣташѫ , любеꙁнѣ 
же ѻблобыꙁꙋѫⷮ , и рѣкы слъꙁамь ѻ ѡставлени 
грѣхѡвнѣмь проливаѫⷮ • Ты еси архїереѡмь слаⷣкое веⷭ҇лїе . 
сщ҃енникѡмь красѡта . сегѡ раⷣ и рѫкама чьстнѣ 
тебе ѻбьемлѧⷮ , и вь невьхѡдимаа ст҃аа ст҃хъ вьносѧⷮ . 
бжтⷭ҇ьвнаго бѡ промысла дѣло се быти непщꙋѫ , єже 
и по съмръти прпбⷣное твое тѣлѡ вьнѧтръ вь невьхѡдимыⷯ 
вьхѡдити • ты єси блъгарѡмь красѡта . 
ꙁастѫпница же и хранителница . ѻ тебѣ цр҃іе наши 
хвалѧⷮ сѧ • Твоимь ꙁастѫпленїемь вьсѣмь ратꙋѫщиⷨ҇ 
наⷭ҇ вьспращаємь • О тебѣ грⷣа нашь ꙋтвръждает сѧ 
и свѣтлѫ поставлѣетъ побѣдѫ • Колици мнѡгажиⷣ 
цр҃іе и варвари вьсхѡтѣшѫ твои славныи грⷣа тръноⷡ҇ 
ѻꙁлобити и беꙁ вѣсти сътворити , вь немже вьсєчъстное 
твое лежитъ тѣлѡ . нѫ ты ꙗкоⷤ҇ нѣкы храбры 
воевѡда тⷯѣ лица посрамлена ѿгнала еси , крѣпостїѫ 
данноѫ ти ѿ твоеⷢ҇ жениха х҃а • тебѣ ѻкръстныⷽ҇ 
вьсѧ дары на поклоненїе прїнѡсѧⷮ • Тебе събѡръ цр҃це 
ѻбъстѫпаеⷮ , и твоеи рацѣ съ бл҃гогѡвѣнїєⷨ҇ прⷣѣстоѧⷮ • 
цр҃ца бѡ и ты аще и неꙁемна , небс҃нагоⷤ҇ цр҃ѣ иꙁбраннаа 
невѣста • Ты женаⷨ҇ слава . д҃вамъ красѡта. аплⷭ҇каⷢ҇ 
82r
житїа ѻбраꙁъ . пꙋстынникѡⷨ҇ ꙋдобренїе . юнныиⷨ҇ ꙁастѫпница . 
Сѫщїимь поⷣ бракѡмъ хранителница • Вьсѣкомⷹ трѣбованїꙋ 
раꙁличнаа подателница . имаши бѡ чюдесъ дѣиства 
ѻбилно , и вьсѣмъ неꙁавистно подаеши потрѣбнаа • 
Елма ꙋбѡ ꙗⷤ҇ кь срѣтенїꙋ твоеⷢ҇ чьстнаго тѣлесе єлико по 
силѣ съвьнесѡхѡⷨ҇ . и твоиⷯ бл҃годѣанїи ѻбьꙗвихѡ҇ⷨ пѫчїнѫ , 
и с҃щенныѫ твоеѫ ракы нескѫдныи истѡчниⷦ҇ , не велми чюдно 
бѫдеⷮ ни же дръꙁостно аще и дх҃ꙋ твоемⷹ ꙗже къ провѡжⷣенїꙋ 
съѿслемь • аще бѡ и ничтоже нашиⷯ трѣбꙋѫ естъ , 
нѫ мы длжнаⷢ҇ елико по силѣ не ѻставлѣем сѧ . что бѡ и д҃хꙋ 
твоемⷹ послеⷨ҇ . которыѫ пѣсни . котораа хваленїа . котѡрыѫ похвалы . 
въсⷯѣ бѡ сиⷯ прѣвьꙁыде . вьсⷯѣ сиⷯ прѣлетѣ . тлѣнїа ꙋбѣже . 
кала иꙁбавиⷭ҇ . тѣло намь на ꙁемли ѻстави . тѣлесныиⷯ иꙁьрѣшиⷭ҇ 
съѧꙁъ . н҃бснїи прⷣѣсташѫ ти ликѡве . проводити . похвалити . 
ꙋблажити . прѡчее что • поиди 
м҃ти поиди . поиди вь прѣмирнаа селенїа . вь нб҃сныѧ сѣни . вь свѣтлоⷭ҇ ст҃хъ . 
вь радоⷭ҇ неиꙁгл҃аннѫѧ . вь нетлѣнїе . вь покои праведныⷯ . 
насыти сѧ . насладиⷭ҇ своего рачителѣ . наслади сѧ прорѡчьскыѧ 
лики . аплⷭ҇кыѧ . прпⷣбныⷯ съслѡвїа • въниⷣ 
съ мѫдрыми д҃вами вь нб҃сныи чрътѡгъ . вь нб҃снаа прѣбыванїа . 
вь вѣчное селенїе . наслади сѧ . славы . красѡты . 
съпрѣбыванїа . сїанїа . свѣтлости . радости своего жениха 
и ѕиждителѣ . слаⷣкаго . краснаго . свѣтлаго . неѻбыменнагѡ . 
Невиⷣимаго . неиꙁгл҃аннагѡ . вѣчнагѡ . 
щедраго . милѡсръдаго . неиꙁьчьтеннагѡ . чл҃колюбиваго . 
неꙁлобиваго . бл҃гоѫтрѡбнаⷢ҇ • Вьспрїими 
прⷣѣꙋготованнаа бл҃га , ꙋготѡваннаа ѿ сложенїа мирꙋ иⷤ҇е 
бл҃гѡчьстивнѣ пожившїиⷨ҇ • Слышала еси , и виждъ . 
и приклони ꙋхо твое вь ꙗже ꙩко не видѣ , и ꙋхо не слыша . 
и на срⷣце чл҃кꙋ вьꙁыде, ꙗⷤ҇ ꙋготова б҃ь любѧщїимъ егѡ . 
82v
и ꙁабѫди люⷣ твоѧ плътьскыѫ пѡмыслы . и дѡⷨ҇ ѻц҃а твоегѡ 
тлѣнное тѣлѡ и ѿ ꙁемлѧ съꙁданное . сего раⷣ и вьсхотѣ ц҃рь 
добротѣ твоеи • Да припѣваѫ солѡмонѡвѡ и аꙁъ • въвеⷣ тѧ 
ц҃рь вь клѣть своѫ . вьꙁраⷣуем сѧ и вьꙁвеⷭ҇лим сѧ ѻ тебѣ • чтѡ 
ꙋкрасистѣ сѧ ланитѣ твои ꙗко грълици . се еси добра искрънѣа 
моа , се еси добра , и порѡка нⷭ҇ѣ вь тебѣ • тъчїѫ се не 
гл҃еши ѧꙁыкѡмь пльтѣнѡⷨ҇ . дѣли же паⷱ҇ трѫбы ꙗснѣише 
вьꙁываеши ѻнѡ єже вь пѣнїихъ • вь сѣнь егѡ вьжеⷣлѣⷯ и 
сѣдѡⷯ . плⷣѡ его сладокъ вь грътани моемь , ꙗⷦ҇ ꙋꙗꙁвена есмъ 
любѡвїѫ аꙁь . шꙋица егѡ на главѣ моеи , и десница егѡ 
ѻбъимеⷮ мѧ . сегѡ раⷣ жениⷯ въ сладостіѫ ти провѣща , 
грѧди ѿ ливана невѣстѡ . грѧди ѿ ливана . приди и проиди ѿ 
начѧла вѣры • ꙋпокои сѧ . наслади сѧ . сѫбѡтствꙋи 
истинное сѫбѡтствованїе • Нѫ ѡ прпⷣбнаа м҃ти и вьсекраснаа 
параскеви , милѡстивнѣ и наⷭ҇ наꙁираи съ выше . н҃нѣ 
бѡ не ꙗⷦⷦ҇ ꙁръцалѡмь гаданїемь ꙁриши єгѡ҇ⷤ вьꙁжⷣелѣла еси 
х҃а . нѫ лицемь кь лицꙋ чистѣ събесѣдꙋеши емⷹ . Моли сѧ ꙋбѡ 
о съмирени мира . и вьсⷯѣ иже вь 
чьстныи твои храмъ прїишеⷣшїих днⷭ҇е , ѻгрⷣаꙵ ненавѣтны 
силоѫ данноѫ ти ѿ сп҃са х҃а , и ѿ съблаꙁни вражїѫ вышъшѫ 
сътвори • и наⷭ҇ же иже стадꙋ начѧлствꙋѫщиⷯ , 
ходатаиствꙋи нехѡдатаистьвнѣ . ꙗⷦ҇ да добрѣ 
вьрѫченное ꙋпасше стадо , иꙁвеⷣм на 
пажити нбⷭ҇ныѫ . и вь ѻградѫ вьведеⷨ нбⷭ҇нѫѧ , 
идеⷤ҇ глаⷭ҇ праꙁнꙋѫшиⷯ . и тебѣ съвьдворим сѧ и вѣчныиⷯ насладим сѧ бл҃гъ . 
блгⷣтїѫ и чл҃колюбїеⷨ г҃а нашⷢ҇е і̇҃ѵ х҃а . емⷤ҇ꙋ слⷡ҇а и дръжⷡ҇а съ бесъмр҃тныⷨ҇ ѿцеⷨ҇ . 
и прѣст҃мъ и бл҃гымъ и живѡтворѧщїиⷨ҇ д҃хомъ. 
н҃нѣ и прнⷭ҇о и въ вѣкы вѣкѡⷨ҇. аминь

