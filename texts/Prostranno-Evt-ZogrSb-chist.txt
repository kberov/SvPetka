житїе и жиꙁнь прѣподобныѫ матере нашѧ параскеви . вь нем же и како прѣнесена быстъ вь прѣславныи . градъ тръновь . съписанѡ  еѵѳѵмїемь патрїархѡмь трънѡвскыимъ . благослѡви ѡтьче +

Аще ꙋбѡ любовныи ѡбыче ꙁакѡнь еже любеꙁныихъ памѧти поминати . и тѣхъ съꙁръцовати ѡбраꙁы и дѣанїа же и глаголы. мнѡжицеѫ же и тѣхъ подобїа живѡписѡвати, мнѡгѡ паче мнѡжае ключимо бѫдетъ и ѕѣлѡ желателно боголюбеꙁныимь, еже божїихъ ꙋгодникъ чъстнѣ почитати, и тѣхъ памѧти и дѣанїа на пѡлѕѫ повѣствовати • не малѫ бѡ вьтварѣетъ слышателемь пѡлѕѫ еже ѻ пѡлѕи словѡ •

ꙗкоже бѡ слъньцꙋ вь прѡлѣтныѫ часы лꙋчѧ по вьсеи прострꙗвшꙋ ꙁемли вьсѣ живѡтнаа растꙋть и бѡтѣѫтъ на бѡлшее прѣспѣваѫще . и ꙗкоже ѻбновленїа вѡдѧтъ събѡръ, тако и дꙋховнаа повѣсть веселїа вѡдить събѡрь послꙋшаѫщимь дꙋшамь . и печалеи ѡблакъ весма ꙋдѡбъ раꙁѣваеть и ѡтгонитъ •

Слъньца же свѣтлѣишїа прѣподобныѫ бѫдетъ памѧть параскеви, аще пѡ дрѡбнꙋ тоѫ съповѣмы житїе, дѣанїа же и хѡжденїа ꙗже ради христовы подѧть любве •
прїимет бѡ вьсѣкѡ прїиметъ ꙗко любочѧднаа мати и дѣтскаа наша нѣмотованїа, и ꙋсрдїꙋ подастъ силѫ, и рѫкѡвѡдствꙋеть на лꙋчꙿшаа и блажаишаа •
аще бѡ и не по лѣпотѣ, ѻбаче достоить и намъ что любѡ ключимо тои принести . ключимо же вьсѣко бѫдетъ иже словѡмь почьтеныимь намь,

74v

словесъ прѣжде иныхъ ꙗко вь лѣпотѫ прїнести и тлѣнныхъ Еликѡ по силѣ ѿдати дльгъ, тѡи же пакы ꙗко нетлѣннѣ благодатъ подати иже немощїѫ слова бѣдствꙋѫщїимъ намъ •
Елма же къ иже сице свѣтлѡи намъ словѡ, и свѣтлѡ прѡчее начѧлѡ бѫдѧтъ съ свѣтлоѫ повѣстїѫ •
Нѫ кто ꙋбѡ тоѫ по чѧсти иꙁречеть дѣанїа же и чюдеса • Кто благѡдѣанїа и ꙁастѫпленїа и прѣдъстателства . ꙗже вь епїватѡхъ . ꙗже вь Ѳракїи . трънѡвѣ же и мисїи, и далматїи • не тъчїѫ же, нѫ и по вьселенѣи тоѫ ѻбрѧщеши ѻбносимо имѧ •
Мнѡга ꙋбѡ и дльга бѫдeтъ ѻ прѣподобнѣи сеи повѣсть, и нашь ꙋмъ къ сеи по лѣпотѣ не довлетъ •
Нѫ елма дръжава твоего благочъстїваагѡ царьства ꙋсръдьствꙋєть и понѫждаеть нашѫ немощь ; вь сие благѡе и богоꙋгѡдное дѣлѡ, не бѫдетъ ключимо еже тѡликое ꙋсръдїе же кꙋпно и желанїе прѣꙁрѣти твоегѡ благѡчьстивагѡ и дръжавнагѡ царьствїа •

мнѧ же и ѕѣлѡ полеꙁнѣише паче быти и ревность божьствьнѫѧ вьлагати иже бога любѧщїимь дꙋшамъ • Котѡраа бѡ бѫдетъ бѡлша ревность ѿ еже бога любити и того почитати ꙋгѡдникы •

Аꙁъ ꙋбѡ ничимже прѣподобнѫѧ сїѧ мнѧ ѿ древнихъ и нарѡчитыхъ свѧтыхъ ѻстаѫщѫ . аще бѡ вь дѣанихъ речеть кто тѣхъ иꙁѧщны, и сїа дѣанїи ради прѡсїа •
Аще видѣнїемь высѡчаишѫ тѣхъ, и сїѫ симь ꙋꙁриши ꙋкрашенѫ . вьсѫдꙋ ꙗкоже слъньце лꙋчѧ испꙋщаетъ •

Сегѡ ради и аꙁъ по твоеѧ дръжавы повелѣнїꙋ нынѣ, не просто и тꙋне, нѫ ꙋсръдно и съ тъщанїемь словꙋ иꙁъꙗвлѣвленїе творѫ • Ибѡ ꙗкоже вь тъмѣ сѣдѫще нѣцїи . ѿ единыѧ тоѫ ракы ꙗкоже ѿ нѣктѡрыѫ ламбады своѧ вьжегѡшѫ свѣтилникы, паче же дꙋшѫ . и вь храминѫ своѫ
75r

кьжьдѡ вьшедъ, тѡѫ ꙁастѫпленїе ѻщꙋщаѫ и покрѡвь . имат бѡ источникъ исцѣленїи неꙁавидимъ и еликѡ чръплемъ бываетъ, тѡликѡ кыпитъ · и еликѡ кыпитъ, тѡликѡ исцѣленїи мнѡжъствѡ истѣкаетъ ꙗко(вꙋ) же хѡщеши недѫгꙋ ·
Сїа ꙋбѡ сицеваа съдѣваѫщи намъ на кѡторѡеждѡ врѣмѧ, и мы къ неи притецѣмъ ꙋсръдно · и ради тѡликыхъ благодѣанїи, дѡстѡдлъжно тѫ почътѣмъ . въсѣ и глаголѧще и творѧще къ тоѫ благѡꙋгѡжденїꙋ, и никакоже ꙋстѫпаимъ словѡмъ и дѣлѡмъ иже такѡваа намъ хѡдатаиствꙋѫщѫѫ ·
Не бѡ въꙁгнѫшает сѧ прѣподобнаа мати, нась видѧщи сице пририщѫщѫ, ни же ѿринетъ иже такѡ ꙋсръдно къ тѡи прихѡдѧщїихъ · Ѕѣлѡ бѡ въ сласть прїиметъ и похвалитъ таковое ꙋсръдїе, и принестъ къ своему творцꙋ (то н)ехѡдатаистъвнѣ . благаго бѡ сѫщи жениха рачителница ; благаа въсѣкѡ полꙋчитъ и прошенї(а) ·
Елма ꙋбѡ въсѣ прѣѻбидѣ мира краснаа и небеснѡмꙋ себе ꙋневѣсти женихꙋ, какѡ ꙋбѡ и погрѣшитъ просимаа · Ничто же бѡ инѡ тако ꙗкоже чистое житїе и жиꙁни свѣтлость, ангельскѡмꙋ ретѧтъ сѧ житіꙋ · Имже паче иныхъ радѹѫт сѧ ангели . и пръвѣе въсѣхъ, богъ . истинаа чистота, егѡже лице еликѡ по въꙁможномꙋ ти вынѫ ꙁрѧтъ ·
И что ми прочее въ дльготѫ простирати словѡ . и слова слышателемъ ꙋсръдїе ꙁаграждати, а не къ житїꙋ ѻбратити сѧ прѣподобныѫ, и тоѫ дѣанїа ꙗкоже на свѣщницѣ положити ; и въсѣхъ слꙋхы истиноѫ ѻгласити . не малѫ бѡ хѡдатаиствꙋетъ полѕѫ иже съ ꙋсръдїемъ сїе прохѡдити

75v

окꙋшаѫщим сѧ, и по нельстнѣи и неблаꙁнънѣи шествꙋѫщимъ стъѕи
+ Сїа ꙋбѡ сїа прѣподобнаа ѿьчъство имѣаше єпїваты . рѡдителе и благѡчъстивѣишихъ и боголюбеꙁнѣишихъ сѫщи ѿрасли . хѡдѧщїихъ въ всѣхъ божїихъ ꙁаповѣдехъ неꙋклонно . милостынѣми и блг͠ѡтворенми въсѧ своѫ ꙋкрашаѫщихъ жиꙁнь . такѡви ꙋбѡ сѫще ѻни, и такѡвыхъ дѡбрѡдѣтѣлеи дѣлателе бывше, ѻбѡимъ ѻтрѡчѧтемъ сподобишѫсѧ быти ѡц͠и · ихже ѻвъ ꙋбѡ мѫжъскы, ѻвѡ же женскы ꙗвлѣаше сѧ пѡлъ .

и ꙗко ꙋбѡ сихъ на свѣтъ иꙁведше, свѧтымъ тѣхъ порѡдишѫ крьщенїемъ . и мѫжъскыи ꙋбѡ полъ, свѧщенныимъ въдашѫ ꙋчити сѧ писменемъ . прѣподобнѫѫ же въ дѡмꙋ имѣахѫ младагѡ ради тоѫ въꙁраста и естестъвнагѡ ради ꙋсвоенїа 
+ Врѣмени ꙋбѡ дѡвѡлнꙋ прѣшеⷣшꙋ, и въꙁрастъ єстестъвныи достигши, въсѣкъ пѫть дѡбрѡдѣтѣли иꙁвѣстно навыче · десѧтомꙋ же лѣтꙋ тоѫ въꙁраста ꙗко пришедшꙋ, въ цр͠ковь прѣчистыѫ богородицѫ и присно дѣвы маріѫ, по ѡбычаꙋ прїиде . и ѻбычнѣ божьстьвномꙋ еѵаггелїꙋ прочитаемꙋ, Слыша божьстьвныи ѻнъ гласъ глаголѧщїи . иже хѡщетъ по мнѣ ити, да ѿвръжет сѧ себе и въꙁметъ крьстъ свои и послѣдꙋет ми · 
и ꙗко ꙋбѡ сїа въ ꙋмѣ прїемъ, и съмыслънѣ расѫдивъ, и ꙗко стрѣлѡѫ нѣкѡтѡрѡѫ ꙋꙗꙁвена бывши, абїе иꙁъ цръкве иꙁшедьши . и ꙋбѡга нѣкѡегѡ срѣтши, сънемши съ себе риꙁы и въсѧ ѧже нѡшааше дѣвичьскѫѧ ꙋтварь, тѡмꙋ въсѣ ꙋсръдно ѿдастъ . сама же тѡго риꙁами себе ѻдѣа никѡмꙋ же сїа ѿнѫдь вѣдѧщꙋ въ прѣмѫдрѣмъ нѣкѡемъ раꙁꙋмѣ сѫщи,

76r

. ꙁане жилище бѣше прѣст͠гѡ дх͠а ·
Въ такѡвѣмъ оубѡ ѻбраꙁѣ въ дѡмъ ꙗко пришдьши и ѿ рѡдителеи ꙗко видѣна бывши, что подѡбаетъ и глаголати кѡликѡ ꙋкѡрена быстъ и понѡсима ѿ нихъ и биема, ꙗко да не такожьде дрꙋгоици сътворитъ .
нѫ дѡбраа ѻна дѣва, и благоѡчъстиваа вѣтвь параскеви, ни въ что же тѣхь ꙋкориꙁны въмѣни . нѫ божьствьнымъ распаливши сѧ желанїемъ, богоѿъца давида въ ꙋмѣ ѻбношааше гласъ . паче же прѣсвѧтагѡ дꙋха иже въ немъ глаголѧща ; имже ѡбраꙁомъ желаетъ еленъ на истѡчникы вѡдныѫ, сице желаетъ дꙋша моа к тебѣ боже . въжѫда дꙋша моа къ богуꙋ крѣпкомꙋ и живѡмꙋ . кѡгда прїидѫ и ꙗвлѧ сѧ лицꙋ божїꙋ .

Сїа въ ꙋмѣ ꙗко прѣдрече сѧ вынѫ имѧщи ·̈ ·̈ не по мноѕѣ врѣмени пакы подобнѣ пръвѡмꙋ сътвори и дрꙋгаго такожде нища обрѣте ѿдастъ томꙋ въсѧ своѫ ꙋтварь · и не тъчїѫ дващи или тріщи, но и мнѡгажди такѡжде своꙗ ѻдѣанїа нищїимъ ѿдааше .
ни въ что же въмѣнѣѫщи сихъ ради рѡдителнѧѫ дѡсады же и прѣщенїа и несътръпимыѫ ꙗꙁвы . 
сїа ꙋбѡ ꙗже въ дѡмꙋ ѡчи прѣдначрътанїа, вънѧтрънее тоѫ ꙗвлѣахѫ чистое еже къ богꙋ ꙋсръдїе и ревность • Елма ꙋбѡ сръдечное раждеженїе и ѧже по боѕѣ ревность тръпѣти на мнѡѕѣ не въꙁможе, въсѣхъ абїе ꙋтаив сѧ .
рѡдителѧ кꙋпно и сърѡдникы . рабъ же и рабынь, пꙋстынное съ тъщанїемъ постиже нѣдрѡ . Иꙁвѣстно вѣдѧщи, ꙗко ничто же тако ино плътскаа ѡбыче ꙋспивати въꙁыгранїа, ꙗкоже пꙋстынѣ • 
Прѣдреченное же ѻтрочѧ сеѫ прѣподобныѫ (петкы) брать . ꙗко ꙋбѡ свѧщеннаа дѡбрѣ иꙁвыче писанїа, рѡдителѧ дѡбрѣ къ б͠ꙋ прѣдпосла, инѡчъскыимъ себе ѻдѣа ѻбраꙁомъ . кѵръ еѵѳѵмїемъ именованъ 

76v
-------
бывъ · и вьськь дѡбрѡдѣтѣлныи прошеⷣши пѫⷮ, на врьⷯ дѡбрѡдѣтѣлныѫ прѣвъꙁыде лѣствицѫ . Ꙗкоже имени егѡ по въсѫдꙋ ѻбносимо быти • иже ꙁа прѣмнѡгыѫ егѡ дѡбрѡдѣтѣли, на архїереиства прѣстѡлъ въꙁвеⷣнъ быⷭ . и мадитьскы поставленъ быⷭ пръвѡпрѣстѡлникь же и пастырь ⸱ идеже и мнѡгаа и прѣславна съдѣа чюдеса . и раꙁличныѫ єреси ѿ стада ѿгнавъ . и на пажити живѡнѡснꙹѫ паствѫ наставивъ . и црковнаа въсѣ добрѣ ꙋправивъ . и дѡвѡлнаа поживь лѣта . въ глѫбоцѣи старѡсти къ г͠ꙋ ѻтиде ⸱ єгѡже мѡщи въ тѡижде цр͠кви полѡжены бывше, мнѡгаа и прѣславна чюдеса съдѣаше . въсѧ ѻкртⷭныѫ тѡгѡ мѣста . ѻгласишѫ чюдесы . не тъчїѫ же . нѫ и прѣкѫ мѵра прѣславно источишѫ . ꙗже на пъприще едино истѣкааше въ море . ꙗкоⷤ иже тамо шеⷣше и дѡбрѣ съвѣдѧⷮ • Прпⷣбнаа ꙋбѡ ꙗко пꙋстынѧ дѡстигши ꙗкоже прⷣѣреⷱ сѧ аплкⷭомꙋ ꙋсръдно въꙁревнова житїꙋ . } постѫⷨ и бдѣнїеⷨ иꙁнꙋрѣѫ тѣло . ꙁлѡстраⷣнїи же и на ꙁемли лѣганїи . ѿ сѫдꙋ же и бжтⷭьвнымъ ражьⷣешиⷭ желанїемъ . не сътръпѣ на мнѡѕѣ себе щѫдѣти . нѫ въсѣ кꙋпно до конца себе ꙋмрътви ⸱ и пꙋстынѧ полꙋчьши, тамо невещестъвное и агглкⷭѡе прѣбывааше житїе ⸱ ничимже мнее б͠говидца иліѫ подрⷤаваѫ жителствѡ (ил)и истиннѣишее рещи, кртⷭлѣ въ въсемъ подраⷤваѫщи житїемъ ⸱ пѡстѡмъ и бдѣнїемъ себе ꙋдрѫчаѫщи . пꙋстынное же былїе прїчѧщаѫ сѧ . и се скарѧдѣ же и хꙋдѣ . стꙋденїѫ же и ꙁноемъ иставаема,

77r
-------

и къ единомꙋ тъчїѫ въꙁ(ираѫщи) спс͠ти могꙋщамꙋ ѿ малѡд͠шиа и бꙋрѧ смѣреннѧ срцⷣемъ ⸱ нѫ ни же тѡ самое былїе ни же вѡдѫ дѡ сытѡсти прїемльше, нѫ малѡ и хꙋдѣ и се ѕѣлѡ кь вечерꙋ • Ктѡ бѡ тоѫ иже тѡгда съповѣстъ слъꙁныи истѡчниⷦ . стенанїа же чѧстаа и непрѣстаннаа, ктѡ иꙁречетъ . ниꙁѡлѣганїа же и тѡмленїа вьсегдашнаа кто скажеⷮ • не бѡ бѣше тамо иногѡ когѡ съматрѣти та могѫщагѡ, тъчїѫ иже вьсѣ наꙁираѫщее ко • не бѣ тѡи тамо попеченїе ѻ съпрѫгѡⷯ вѡлѡвъ . ниⷤ ѻ ꙁлатѡꙋꙁнⷣыⷯ конеⷯ . не ѻ ѡдеждаⷯ и постелⷯѣ . не ѻ домѡхъ и рабынⷯѣ, нѫ ѻ д͠шевномь ѻчищени . ѻ ѿвѣтѣ бѫⷣщаⷢ сѫда . ѻ срѣтении женихѡвѣ, тебе женише мои ищѫ гл͠ѧщи . и ѻнѡ еже вь пѣнїиⷯ вынѫ вь ꙋмѣ нѡсѧщи г͠лѧщее, вьꙁвѣстите ми егоже вьꙁлюби д͠ша моа • О семъ чѧстѡ бѡлѣꙁнꙋаше, какѡ оукраситъ свѣтилнⷦ . како масла исплънитъ . како слаⷣкагѡ женихѡва ꙋслышиⷮ гласа . како д͠вамъ съликъствꙋеⷮ мѫдрыиⷨ . како женихова насладит сѧ ꙁрѣнїа . красѡты . славы . свѣтлѡсти . съпрѣбыванїа . блаженства • О семъ тьчіѫ тоѫ срцⷣе бѡлѣꙁньно бѣше . ѻ семъ тѡѫ ꙫчи слъꙁами помрачаемы бѣхѫ вынѫ, когда прїидѫ гл͠щи ꙗвлѧ сѧ лицꙋ б͠жїꙋ • Вь сиⷯ и сицевыⷯ тои ꙋпражнѣѫщиⷭ и пекѫщиⷭ, никакоже прѣста лѫкавыи тѫ искꙋшаѫщи мъчтанми же и привидѣнми . мнѡжицеѫ же и вь раꙁличныѧ ѕвѣрѧ себе прѣтварѣаше, єже како би тѡи спѡнѫ ѿ теченїа сътворилъ • нѫ дѡблаа параскеви вышнѣго полѡжи прибѣжище себѣ, слъꙁнѡи ѿ ꙫчіꙋ непрѣстанно иꙁвѡдѧщи источниⷦ • Сице ꙋбѡ тѡи въ женскѡмъ естъствѣ мѫжьскыи стѧжавши раꙁꙋмъ, вьсѧ вражїѧ ꙗкоже нѣкотѡрѫѫ паѫчинѫ раꙁарѣаше къꙁни, и ꙗкоⷤ дв͠дъ,

77v

на къждѡ д͠нь мыслънагѡ ниꙁлагааше гѡлїаѳа • и бѣ нѣкако видѣти иже въ ꙁлѡбѣ хвалѧщаго сѧ велми ꙁъмі̇а, хꙋдѣ ниꙁлагаема и попираема ѿ мѫдрыѫ сеѫ д͠вы ꙗкоже хꙋдѫ нѣкоторѫѫ птицѫ • И сице ꙋбѡ подвигшиⷭ на естествѡ и сице своѫ ꙋкраси дш͠ѫ, ꙗкоⷤ и на тои исплънити сѧ пррⷪчьское ѻнѡ, въꙁжделѣетъ ц͠рь добрѡтѣ твоеи . и тако ꙋбѡ дѣанїемъ въ видѣнїи ѻбрѣте вьсхѡⷣ . и словѡмь и дѣлѡмъ житїе ꙋкрашъши, прѣбыⷭ лѣта довѡлна вь пꙋстыни ⸱ Въ единѫ же ѿ нощеи на мл͠твѫ себе ѻбычнѣ въдавши и рѫцѣ на нб͠ѡ ꙋмилено въꙁдѣавши, ꙁриⷮ нѣкоторое бжтⷭьвнѡ видѣнїе . юношѫ нѣкоегѡ свѣтла къ неи пришеⷣша и сице гл͠ща, пꙋстынѧ ѻставлъши къ ѿч͠ьствꙋ вьꙁврати сѧ, тамо бѡ тебѣ тѣлѡ поⷣбаеⷮ ꙁемⷧи ѻставити, дх͠ъ же вь невещестъвнаа прѣвести селенїа • Силѫ ꙋбѡ видѣнїа расмотривъ . и бжтⷭьвно тѡ быти раꙁꙋмѣ, раⷣуаше сѧ ꙋбѡ ѻ тѣлесномъ распрѧжени, печалꙋаше же ѻ ѡставлени пꙋстынѧ • ничто же бѡ инѡ тако дш͠ѫ ѻчищаетъ и вь пръвѡобраꙁное привѡдиⷮ, ꙗкоже пꙋстынѣ и беꙁмльвїе • Обаче ꙋбѡ и не хотѧщи пꙋстынѧ ѡставль въ миръ вьꙁвратиⷭ • И къ цртⷭвꙋѫщѡмꙋ пришеⷣши градꙋ, вь бж͠їа слова прѣкрасныи прїиде храмъ, что не дѣѫщи и творѧщи . колѣнѡмъ чѧста творѧщи поклѫненїа . слъꙁныѫ тѡчѧщи истѡчникы . ѿ срⷣца чѧстаа испꙋщаѫщи стенанїа . и пꙋстынное поминаѫщи прѣбыванїе, лютоѫ сънѣдаема бѣше печалїѫ • И по семъ, ꙗкоже любѡдѣлнаа пчела вьсѧ пролѣтные цвѣты, сице иже тамо вьсѣ ст͠аа любѡтрꙋднѣ ѻбышⷣе мѣста,

78r

кь прѣсвѣтлѡмꙋ хв͠ы мт͠ре прїиде храмꙋ, иже и влахерна именꙋет сѧ даже до днⷭе • и тамо къ тоѫ чьстнѣи припаⷣши икѡнѣ, тѡплыѫ нещѫднѡ иꙁливааше слъꙁы • тебѣ гл͠щи влчⷣци мирꙋ веⷭ мои въꙁлѡжиⷯ живѡⷮ . на тѧ вьсѧ моѫ вьꙁлагаѫ надеждѫ дв͠це, не ѡтрини ꙋбѡгѫѧ мене . не въꙁгнѫшаи сѧ своѫ рабѫ иже ѿ юности твоемꙋ единорѡдномꙋ послѣдовавшѫѫ с͠нꙋ . вѣси немощь женскагѡ естъства д͠во . вѣси д͠шѫ моеѧ ѻꙁлобленїе . не имамъ иныѧ надеждѫ . не имамъ иногѡ покрѡва . ты наставница . ты ꙁастѫпница . ты вьсеѧ жиꙁни моеѧ хранителница . дондеⷤ вь пꙋстыни хѡждаахъ, тебе посѡбницѫ имѣаⷯ . н͠нѣ же ꙗко къ мирꙋ вьꙁвратих сѧ, котѡрѫѧ дрꙋгѫ помощь раꙁвѣ тебе трѣбꙋѫ • н͠нѣ ꙋбѡ влчⷣце прⷣѣстани ми ꙋбѡѕѣи, и бѫди ми съпѫтница . наставница . ѻкръмителница даже до кѡнца жиꙁни моеѧ . инѫѫ бѡ надеждѫ крѡмѣ тебе не имамъ • Сице ꙋбѡ вьсе́дш͠нѣ помолшиⷭ, и въсѧ надеждѫ на бг͠омт͠ре вьꙁвръгши, къ своемꙋ ꙋстръми сѧ ѿч͠ьствꙋ • Дошеⷣши же єпїваты прѣбыⷭ тамо врѣмѧ не малѡ, трꙋды къ трꙋдѡмъ и бѡлѣꙁни къ бѡлѣꙁнемь прилагаѫ . постѡмъ и бдѣнїемъ себе оукрашаѫ, и едина единомⷹ вынѫ бесѣдꙋѫщи • врѣмени же не малꙋ мимошеⷣшꙋ, свое ѿхѡжденїе єже ѿсѫдꙋ раꙁꙋмѣ . абїе же на мл͠твѫ себе ѻбрати, и слъꙁами ꙁемное ѻбливааше лице • мⷧ лк͠ѡлюбче влⷣко гл͠щи, да мѧ не прѣꙁриши ꙋбѡгѫѫ своѫ рабѫ, иже раⷣ твоегѡ прѣст͠го имене вьсѣ ѻставльшѫѧ и тебѣ послѣдовавшѫѧ . и н͠нѣ вьсещедре г͠и, повели аг͠глꙋ мирнꙋ прїѧти мирнѡ ꙋбѡгѫѧ ми д͠шѫ .

78v

и да не вьꙁбранен ми бѫдеⷮ вьсхѡⷣ ѿ нечистыⷯ и скврънныиⷯ и лѫкавыиⷯ бѣсѡвь . нѫ спⷣби мѧ съ дръꙁновленїеⷨ прѣⷣстати твоемꙋ страшномꙋ прѣстѡлꙋ, ꙗко блⷭвень еси въ вѣкы вѣкѡмъ амин ⸱ И такѡ бл͠женѫѧ своѫ дш͠ѫ въ рѫцѣ прѣдаⷭ б͠жїи, тѣло же єѧ полѡжено быⷭ вь грѡбѣ ѿ нѣкѡтѡрыиⷯ хтⷭѡлюбецъ . не бѡ ѻбьꙗви себе кѡмꙋ ктѡ и ѿ кѫдꙋ бѣ, нѫ бѣ непоꙁнаваема дѡ д͠не исхѡда єѧ єже къ г͠ꙋ • Сицеви подвиѕи ....... прпⷣбныѫ параскеви . сицевы бѡрбы д͠хѡвныѫ мт͠ре . ꙗже вь малѡ врѣмѧ на ꙁемли подвигшиⷭ, и ꙁлострⷣавши, великѫ на н͠бсехъ вьспрїѧть славѫ • Нѫ ни тако прѣꙁрѣ б͠ь своѫ рабѫ на мнѡѕѣ беспамѧтнѫ лежати, ни же тлеѫ растлѣтиⷭ непорѡчномꙋ ономꙋ тѣлеси . нѫ и ѻ семь чюⷣ покаꙁа дивно • Стльпникꙋ оубѡ тѡгда блиꙁь нѣгде тꙋ на стльпѣ беꙁмльвствꙋѫщꙋ, и себѣ и б͠ви вънимаѫщꙋ, слꙋчи сѧ кѡрабникꙋ нѣкоемꙋ недѫгѡⷨ лютѡмь бѡлѣвшꙋ скончатиⷭ, и тꙋ нѣгде повръженꙋ быти • Начѧⷮ же смраⷣ иꙁхѡдити беꙁмѣренъ . ꙗко не вьꙁмощи никѡмꙋ же минѫти иже блиꙁъ тꙋ приближаѫщим сѧ пѫтемь • Не тъчїѫ же нѫ и стльпникꙋ ѿ єже не мощи несътръпимагѡ смрада ѻногѡ тръпѣти, понѫжденꙋ бывшꙋ ѿ стлъпа сънити . ꙗкоⷤ и нѣкымь повелѣти, рѡвъ ископати глѫбѡкъ, и смръдѧщїи ѻнъ тамо вьвръгнѫти троупъ • Они же съ ꙋсръдїемь повелѣнное прїемше, ꙋспѣваахѫ вь дѣлѣ • Вь сиⷯ ꙋбѡ тѣмь ꙋпражнѣѫщим сѧ и рѡвъ ꙋглѫбѣваѫщимь, ѻбрѣтѡшѫ тѣлѡ вь ꙁемли лежѫще, тлѧ же никакоже поⷣемше •

79r

Ꙋжасни же бывше и чюдесе кꙋпно исплъншє сѧ, недоꙋмѣваахѫ сѧ ѻ сълꙋчьшим сѧ ѻбаⷱ ꙗко неискꙋсни и нєвѣжде сѫще сълꙋчьшее сѧ ꙗкоⷤ нѣкѫѫ малѫ и ничьсѡ же сѫщѫ вещь прѣꙁрѣвше, блиꙁꙋ нѣгде тѫ трꙋпъ ѻнъ ꙁлѡсмрадныи ꙁаринѫшѫ • по домѡх же ꙗко раꙁьшеⷣше сѧ вьси, ꙗвѣ сътворишѫ вьсѣмъ сълꙋчьшее сѧ • Геѡргі̇ иже нѣкто ѿ ниⷯ, мѫⷤ бл͠гогѡвѣинъ и х͠ѡлюбивъ въ дѡмꙋ своемъ сыи, вь вечерныѧ часы ꙗкоⷤ ѡбычаи емꙋ бѣ мл͠твѫ творити на мл͠твѫ себе вьдаⷭ, и прїлежныѧ къ б͠ꙋ молбы творѣше ѻ вьсемь своеⷨ дѡмꙋ • къ ꙋтръни же сънѡмь ѻбьѧть бывъ, мнѣше сѧ цр͠цѫ нѣкѫѫ на прѣсвѣтлѣмь сѣдѧщѫ прѣстѡлѣ ꙁрѣти . и мнѡжьствѡ мнѡ́гѡ свѣтлыиⷯ вѡинъ ѻкртⷭь тоѫ стоѫщѫ • ихже хртⷭѡлюбивыи ѻнъ видѣвь, страхѡмь абїе . ѻбъѧть бы́въ, на ꙁемлѧ себе повръже, не могы свѣтлѡсть и красѡтѫ ѻнⷯѣ съ дръꙁновленїеⷨ ꙁрѣти • Един же ѿ свѣтлыиⷯ ѻнⷯѣ ємъ єго ꙁа рѫкѫ въꙁвⷣиже . геѡргїе гл͠ѧ, вьскѫѧ тако прѣꙁрѣсте тѣлѡ прпⷣобныѫ параскеви ⸱ нѫ вь скорѣ тѡ иꙁемше, вь свѣтлѣи тѡ полѡжите рацѣ . вьжделѣ бѡ ц͠рь добрѡтѣ еѧ и въсхѡтѣ тѫ прѡславити на ꙁемли • Тѡгда г͠ла емꙋ и свѣтлаа ѻнаа . вь скорѣ иꙁемше мѡщи моѫ, вь нарочитѣ положите мѣста . не мѫгѫ бѡ на мноѕѣ ꙁлѡсмрадїе тѣлесе ѻногѡ тръпѣти . ибѡ и аꙁь чл­͠къ есмъ иꙁ матернїихъ лѡжеснъ прѡшеⷣ, ѿч͠ьствѡ же мое се єпивате ꙁовомое, идеⷤ вы н͠нѣ жительствꙋете ⸱ Вь нощи же тои, нѣкаа ѿ бл͠гѡгѡвѣнныⷯ женъ єѵ̈фѵмїа тои проꙁванїе, поⷣбно томꙋжⷣе видѣнїꙋ видѣнїе видѣ, и ѻбѡи на ꙋтрїа въсѣмь подрѡбнꙋ видѣннаа скаꙁашѫ • Да ꙗⷦ сїа ѻни слышашѫ,

79v

вьси ꙋтекѡⷨ ꙋстръмишѫ сѧ . и тѡ съ мнѡѕѣмь ꙋсръдїеⷨ иꙁемше, ꙗкоⷤ нѣкоемꙋ скрѡвищꙋ неѻбычнꙋ . мнѡⷢцѣннꙋ же чюжⷣаахѫ сѧ • Въꙁемшеⷤ тѡ съ свѣщами и кадилы, арѡматы же и благовонїи . вь цр͠ви съ радостїѫ ст͠хъ вьсехвалныиⷯ полѡжишѫ аплⷭъ • Вь неи же лежѫ, мнѡгаа и чюⷣна ꙁнаменїа творѣше . и не тъчїѫ вь странѣ ѻнои, нѫ и по вьсⷯѣ ѻкрⷭтныиⷯ странаⷯ тѡѫ чюⷣса и ꙁнаменїа вьсѣмь вѣдома бѣхѫ • Вьси бѡ иже ѻкрⷭть недѫжнїи и бѣснꙋѫщеи сѧ, съ вѣрѡѫ прихѡдѧще исцѣленїа полꙋчаахѫ • Иꙁыдеⷤ тоѫ слꙋⷯ по вьсеи ѻкрⷭтнѣи страны ѻнѡѫ • Врѣмениⷤ мимотекшꙋ не малꙋ, и гръчьскагѡ цртⷭва скїптрꙋ иꙁнемогшⷹ . попꙋщенїем же б͠жїимь не вѣмь какѡ, римлѣне тѡ ꙋдръжашѫ, ихже и палицѫ желѣꙁнѫ бжтⷭвное именова писанїе • Цртⷭвꙋѫщїи ꙋбѡ ꙗкоⷤ ꙋдръжашѫ граⷣ, вьсѧ ст͠ыѧ съсѫды беꙁстꙋднѣ вьꙁемше . и єщеⷤ и чьстныѫ с͠тхъ мѡщи, црк͠овнѫѧ же вьсѧ ꙋтварь и цркⷭаа вьсѣ имѣнїа и вьсѧ просто рещи града красѡтѫ, вьсѣ вь римъ ѿпꙋстишѫ же и ѿслашѫ • Сїа вьсѣ блг͠ѡчьстивыхъ ꙁрѧще събѡръ, сѣтѡванїа и печали тⷯѣ прикрывааше ѡблакъ • ничто же ѿ ниⷯ инѡ слышааше сѧ, раꙁвѣ вьскр͠сни вьскѫѧ спиши г͠и . вьскѫѧ ꙁабываеши нищетѫ нашѧ и печаль нашѫ, и прочее • вь сиⷯ ꙋбѡ и сицевыⷯ блг͠ѡчьстивыⷯ сѣтѡванїа ѻдръжаше ѻблакъ • Въ тѡ же врѣмѧ бл͠гѡчьстїе свѣтлѣ и ꙗвленїѣ крѣпцѣ ꙋдръжавшꙋ блг͠ѡчьстивѡмꙋ ц͠рю блъгарскомꙋ і̇ѡ͠аннꙋ асѣню с͠нꙋ стараагѡ ц͠рѣ асѣнѣ • И никако же тⷯѣ лаанїи ꙋжасшꙋ сѧ . нѫ и паче врѣмѧ блг͠ѡполꙋчно ѻбрѣтъ нечьстивых ѻдръжанїе, храбѡрнѣ вьскѡчи и вьсе македѡнскѡе ѻбьемшꙋ ѻдръжанїе .

80r

и ещеⷤ сѣрь тⷦаⷪ и съ вьсеѫ аѳѡнскѡѫ пачеⷤ истѣннѣе рещи, ст͠оѫ гѡрѡѫ . къ симже и славныи сѡлꙋнь съ вьсеѫ Ѳетталїеѫ, такожⷣе же и трївалы . такожде и далматїѫ, ꙗⷤ и арванитскаа г͠лет сѧ дръжава, даⷤ и до драчѣ . вь нихже и митрѡпѡлиты и епїскѡпы свѣтлѣ и бл͠гѡчьстивѣ постави, ꙗкоⷤ свѣтлїи егѡ хрїсѡвꙋли вь славнѣи лаврѣ с͠тыѫ гѡры и прѡтатѣ ѿкръвенѡмь свѣдѣтелствꙋѫⷮ лицемъ • И не тъчїѫ сими доволень быⷭ, нѫ и даже до црⷭтвꙋѫщаго грⷣа крѣпкѡ и мѫжестъвнѣ вьсѣ покѡри же и поѡблада . и самыи тъ цртⷭвꙋѫщїи грⷣа повѡюва же и покори . и иже тамо дръжѫщѫѧ фрѫгы поⷣ данїѧ ꙋстрѡи • Сице ꙋбѡ тѡмꙋ вьсѣ ѻдръжѫщꙋ и покарѣѫщꙋ, приспѣ и до него слава прпⷣбныѫ • ѧже вь сласть ѕѣлѡ прїемъ, раждеже сѧ срⷣцемъ . и ꙗкоже єлень палимъ на истѡчникы вѡдныѧ, сице нѣкако бѣше томꙋ желателно єже насладити сѧ с͠щенныиⷯ прпⷣбныѫ мѡщеи . чъстныѫ ракы . нетлѣннаго скрѡвища • Вьсѫдꙋ бѡ чюдесы прѡсїа . вьсѫдꙋ лꙋчѧ распрѡⷭтрѣть блгⷣтныѫ . вьсѧ ѻꙁари ꙁемныѧ кѡнцѧ • Блг͠ѡполꙋчно же ѻбрѣтъ врѣмѧ б͠лгѡчьстивыи тъ ц͠рь . ꙋмысли съвѣтъ бл͠гъ же и бог͠ѡꙋгѡденъ, полеꙁнⷷь и достохваленъ, и абїе посла къ иже тамо сѫщимъ вь цр͠иградѣ фрѫгѡмъ . не сребра или ꙁлата вьꙁыскꙋѫ, ни же бисры ни каменїи чъстныⷯ, нѫ вьсехвалнѫѫ прпⷣбныѫ ракѫ • что бѡ  хѡтѣше томꙋ ино любеꙁнѣише быти паⷱ прпⷣбныѫ тѣла • се бѡ бѣ томꙋ вь ꙋмѣ поꙋчателно вынѫ, ꙗко аще и до полꙋ моегѡ потрѣбꙋѫⷮ цртⷭвїа, вьсѣ готѡвъ есмъ ѡтдати • аще иманїа . аще ꙁлатѡ, аще сребрѡ . аще бисры . аще каменїе чъстное, вьсѣ ꙋсръдствꙋѫ дати . вьсѣ лишитиⷭ, да желаемое мнѣ полꙋчѧ скрѡвище •

80v

Ꙗко ꙋбѡ сїа слышавше фрѫѕи, абїе готѡви къ прошенїꙋ бышѫ . и съ вьсѣмь ꙋсръдїем же и спѣхѡⷨ ꙗкоⷤ и вь вьсемь, сице и вьсеⷨ тогѡ послꙋшашѫ, и желателное томꙋ полꙋчити повелѣшѫ • И инаа же прѡчаа ꙗже къ съмиренїꙋ послашѫ . ѻбѣщаваѫщеⷭ и иꙁвѣствꙋѫще и своѫ ѿдати д͠шѫ аще мощно бѝ . Сїа же ꙗко слышавь самодръжець, мнѣше себе по нб͠си лѣтати, и ѿ ѕѣлныѫ не имѣаше камо дѣнѫтиⷭ радости . и тꙋ абїе посла вьсеѡс͠щеннагѡ марка, миⷮропѡлита сѫща великаагѡ прѧслава съ мнѡгоѫ чьстїѫ, вь еже прїнести тѣлѡ прпⷣбныѫ ѿ єпїватъ вь славныи грⷣа трїнѡвъ • Он же съ тъщанїемъ тамо шеⷣ, вьсѣ ꙗже кь чъсти ꙋстрѡи . и вьꙁемь съ чьстїѫ сщ͠енныѧ мѡщи, съ тъщанїемъ вь своа грѧдѣше, хвалѫ вьꙁьсилаѫ б͠ꙋ и прпⷣбнѣи • И ꙗⷦ ꙋбѡ прѣдѣлы прѣиде фрѫжскыѫ, и вь своѫ прїиде странѫ, въси ѻкръстнїи сътѣкаахѫ сѧ, съ свѣщами и кадилы и миры блг͠ѡвѡнными, проваждаѫще ракѫ прпⷣобныѫ къ славномꙋ и цртⷭвꙋѫщѡмꙋ градꙋ тръновꙋ . И ꙗⷦ се ꙋвѣдѣ бл͠гѡчъстивыи цр͠ь і̇͠ѡ асѣнь, иꙁыде иꙁь грⷣа съ мт͠ерїѫ своеѧ цр͠цеѫ єленоѫ, и съ своеѧ цр͠цеѫ анноѫ . и съ вьсѣми велмѫжы своими • Съ ними же и вьсечьстныи патрїархъ ... василїе съ вьсѣмъ причьтѡмь црк͠ѡвныимь . съ ними же и мнѡжьствѡ мнѡгѡ беꙁьчислънаго нарѡда • Цр͠ь же и вьси Сѫщїи съ нимъ, пѣши идѡшѫ ѿ грⷣа на четыри пъпрїща съ мнѡгоѫ чьстїѫ вь срѣтенїе прпⷣбнѣи . ѧже и своима чъстнѣ ѻбьемше рѫкама, д͠шеѫ же и въсѣмъ срⷣцемь, любеꙁно лѡбꙁаахѫ • и прїнесше полѡжишѫ вь црⷦви ц͠рьстѣи,

81r

идеⷤ и до дн͠ешнѣгѡ лежить дн͠е . раꙁлична исцѣленїа подаваѫщи иже съ вѣрѡѫ и любѡві̇ѧ къ тѡи славнѣи притѣкаѫщиⷨ рацѣ . Аꙁь же что прїнести достѡинѡ недоꙋмѣѫ сѧ . вьсе бѡ иже вь мирѣ чьстнѡе, недостоинѡ еи естъ • нѫ аще и не по достѡанїꙋ . ѻбаче длъжнаа къ срѣтенїꙋ провѣщаѫ . аще бѡ и тѡгда къ срѣтенїꙋ твоемꙋ прпⷣбнаа не ꙋготових сѧ м͠ти, нѫ н͠нѣ ꙗже тѡгда рещиⷭ хѡтѣхѫ прѡвѣщаѫ . ꙗко чѧдѡлюбива бѡ м͠ти, любочѧⷣнѣ слаⷣцѣ прїимеши и послѣднїи ꙗкоⷤ и пръвыи даръ • нѫ котѡрыи доⷭинь прїнесѫ тебѣ ѽ чьстнаа параскеви даръ вышъши бѡ ты вьсѣхъ ꙁемныиⷯ дарѡвъ • Аꙁъ ꙋбѡ аще и тѡгдашнѣго твоегѡ срѣтенїа лишень быⷯ, нѫ н͠нѣ ꙗⷦ скрѡвище мнѡⷢцѣнное тебе ꙁрѧ . и ꙗⷦ ѻд͠шевленѣ тебѣ ѿ ꙋсръдїа гл͠ѧ ꙗⷤ тѡгда гл͠ати хѡтѣхъ • дѡбрѣ прїиде х͠ва краснаа невѣстѡ . чистаа гѡлѫбице поꙁлащеннаа с͠тмь дх͠омь . дв͠естъвнаа похвалѡ . пꙋстынножи́телнице . агг͠лѡмь събесѣднице . дѡбрѡдѣтѣлныи раю . чистѡты красныи дѡме . твоеи бѡ вьжеⷣлѣ б͠ь добрѡтѣ, и раꙁличными ꙋкраси тѧ чюдесы на ꙁемлѝ, дх͠ь же пакы твои на нб͠сеⷯ съ агг͠льскыми вьдварѣет сѧ вѡинствы • Тебе агг͠ли въсхвалишѫ . члц͠и жѐ прославлѣѫⷮ . тебе ѻтрокѡвицѧ вьꙁлюбишѫ, вь вѡнѧ мѵра твоегѡ потекѡшѫ • ты истиннагѡ жениха чьстнаа невѣста . Ты єси кринъ ѻбрѣтеныи въ тръни . тебе рѡди чл͠чьсти бл͠жѫть, ꙗⷦ своемꙋ послѣдовала еси женихꙋ . ты ꙁастѫпница сѫщиⷨ вь бѣдаⷯ . ѻбꙋреваемымь пристанище . Твоа рака блгⷣтныѧ тѡчить стрꙋѫ . бѣсѡвскыѫ ѿгониⷮ плькы . Твоа црк͠вь, недѫгѡмь ѿгнанїе . слѣпыⷨ проꙁрѣнїе . прѡкаженыⷨ ѻчищенїе •

81v

тѣмже бл͠жѫ твоегѡ тѣлесе пѧтко с͠щенныи съсѫⷣ . бл͠жѫ и чъстныѫ твоѫ ꙋды . бл͠жѫ добрѡгласныи твои ѧꙁыкъ, ꙗⷦ славослѡвѧ б͠а не прѣста • бл͠жѫ чи, ꙗⷦ не вьꙁдрѣмашѫ съномь съводѧщїимь вь съмръⷮ . бл͠жѫ рѫцѣ, ꙗⷦ вь дѣлное подвиѕаѫщиⷭ не ѻблѣнистѣ сѧ . блажѫ же и нѡѕѣ . ꙗⷦ къ вьсенощномꙋ стоанїꙋ не ѻслабѣвшѫ • Ты еси съсѫⷣ прїемши истинное мѵрѡ єже еⷭ дх͠ь ст͠ыи . ты ꙁастѫпница тѡпла вьсѣмь прі̇хѡдѧщїимь кь рацѣ твѡиⷯ мощеи, сеⷢ раⷣ слава твоа по вьсеи ꙁемли прострѣт сѧ, и дѣиства чюдеⷭ твоиⷯ ꙗкоⷤ мльнїѧ вьсѧ ѻсвѣтишѫ ꙁемлѧ • тебе цр͠іе чьстнѣ ꙋбѡ ѻпрѣташѫ, любеꙁнѣ же ѻблобыꙁꙋѫⷮ, и рѣкы слъꙁамь ѻ ѡставлени грѣхѡвнѣмь проливаѫⷮ • Ты еси архїереѡмь слаⷣкое веⷭлїе . сщ͠енникѡмь красѡта . сегѡ раⷣ и рѫкама чьстнѣ тебе ѻбьемлѧⷮ, и вь невьхѡдимаа ст͠аа ст͠хъ вьносѧⷮ . бжтⷭьвнаго бѡ промысла дѣло се быти непщꙋѫ, єже и по съмръти прпбⷣное твое тѣлѡ вьнѧтръ вь невьхѡдимыⷯ вьхѡдити • ты єси блъгарѡмь красѡта . ꙁастѫпница же и хранителница . ѻ тебѣ цр͠іе наши хвалѧⷮ сѧ • Твоимь ꙁастѫпленїемь вьсѣмь ратꙋѫщиⷨ наⷭ вьспращаємь • О тебѣ грⷣа нашь ꙋтвръждает сѧ и свѣтлѫ поставлѣетъ побѣдѫ • Колици мнѡгажиⷣ цр͠іе и варвари вьсхѡтѣшѫ твои славныи грⷣа тръноⷡ ѻꙁлобити и беꙁ вѣсти сътворити, вь немже вьсєчъстное твое лежитъ тѣлѡ . нѫ ты ꙗкоⷤ нѣкы храбры воевѡда тⷯѣ лица посрамлена ѿгнала еси, крѣпостїѫ данноѫ ти ѿ твоеⷢ жениха х͠а • тебѣ ѻкръстныⷽ вьсѧ дары на поклоненїе прїнѡсѧⷮ • Тебе събѡръ цр͠це ѻбъстѫпаеⷮ, и твоеи рацѣ съ бл͠гогѡвѣнїєⷨ прⷣѣстоѧⷮ • цр͠ца бѡ и ты аще и неꙁемна, небс͠нагоⷤ цр͠ѣ иꙁбраннаа невѣста • Ты женаⷨ слава . д͠вамъ красѡта .

82r

аплⷭкаⷢ житїа ѻбраꙁъ . пꙋстынникѡⷨ ꙋдобренїе . юнныиⷨ ꙁастѫпница . Сѫщїимь поⷣ бракѡмъ хранителница • Вьсѣкомⷹ трѣбованїꙋ раꙁличнаа подателница . имаши бѡ чюдесъ дѣиства ѻбилно, и вьсѣмъ неꙁавистно подаеши потрѣбнаа • Елма ꙋбѡ ꙗⷤ кь срѣтенїꙋ твоеⷢ чьстнаго тѣлесе єлико по силѣ съвьнесѡхѡⷨ . и твоиⷯ бл͠годѣанїи ѻбьꙗвихѡⷨ пѫчїнѫ, и с͠щенныѫ твоеѫ ракы нескѫдныи истѡчниⷦ, не велми чюдно бѫдеⷮ ни же дръꙁостно аще и дх͠ꙋ твоемⷹ ꙗже къ провѡжⷣенїꙋ съѿслемь • аще бѡ и ничтоже нашиⷯ трѣбꙋѫ естъ, нѫ мы длжнаⷢ елико по силѣ не ѻставлѣем сѧ . что бѡ и д͠хꙋ твоемⷹ послеⷨ . которыѫ пѣсни . котораа хваленїа . котѡрыѫ похвалы . въсⷯѣ бѡ сиⷯ прѣвьꙁыде . вьсⷯѣ сиⷯ прѣлетѣ . тлѣнїа ꙋбѣже . кала иꙁбавиⷭ . тѣло намь на ꙁемли ѻстави . тѣлесныиⷯ ꙁьрѣшиⷭ съѧꙁъ . н͠бснїи прⷣѣсташѫ ти ликѡве . проводити . похвалити . ꙋблажити . прѡчее что • поиди м͠ти поиди . поиди вь прѣмирнаа селенїа . вь нб͠сныѧ сѣни . вь свѣтлоⷭ ст͠хъ . вь радоⷭ неиꙁгл͠аннѫѧ . вь нетлѣнїе . вь покои праведныⷯ . насыти сѧ . насладиⷭ своего рачителѣ . наслади сѧ прорѡчьскыѧ лики . аплⷭкыѧ . прпⷣбныⷯ съслѡвїа • въниⷣ съ мѫдрыми д͠вами вь нб͠сныи чрътѡгъ . вь нб͠снаа прѣбыванїа . вь вѣчное селенїе . наслади сѧ . славы . красѡты . съпрѣбыванїа . сїанїа . свѣтлости . радости своего жениха и ѕиждителѣ . слаⷣкаго . краснаго . свѣтлаго . неѻбыменнагѡ . Невиⷣимаго . неиꙁгл͠аннагѡ . вѣчнагѡ . щедраго . милѡсръдаго . неиꙁьчьтеннагѡ . чл͠колюбиваго . неꙁлобиваго . бл͠гоѫтрѡбнаⷢ • Вьспрїими прⷣѣꙋготованнаа бл͠га, ꙋготѡваннаа ѿ сложенїа мирꙋ иⷤе бл͠гѡчьстивнѣ пожившїиⷨ • Слышала еси, и виждъ . и приклони ꙋхо твое вь ꙗже ꙩко не видѣ, и ꙋхо не слыша . и на срⷣце чл͠кꙋ вьꙁыде,

82v

ꙗⷤ ꙋготова б͠ь любѧщїимъ егѡ . и ꙁабѫди люⷣ твоѧ плътьскыѫ пѡмыслы . и дѡⷨ ѻц͠а твоегѡ тлѣнное тѣлѡ и ѿ ꙁемлѧ съꙁданное . сего раⷣ и вьсхотѣ ц͠рь добротѣ твоеи • Да припѣваѫ солѡмонѡвѡ и аꙁъ • въвеⷣ тѧ ц͠рь вь клѣть своѫ . вьꙁраⷣуем сѧ и вьꙁвеⷭлим сѧ ѻ тебѣ • чтѡ ꙋкрасистѣ сѧ ланитѣ твои ꙗко грълици . се еси добра искрънѣа моа, се еси добра, и порѡка нⷭѣ вь тебѣ • тъчїѫ се не гл͠еши ѧꙁыкѡмь пльтѣнѡⷨ . дѣли же паⷱ трѫбы ꙗснѣише вьꙁываеши ѻнѡ єже вь пѣнїихъ • вь сѣнь егѡ вьжеⷣлѣⷯ и сѣдѡⷯ . плⷣѡ его сладокъ вь грътани моемь, ꙗⷦ ꙋꙗꙁвена есмъ любѡвїѫ аꙁь . шꙋица егѡ на главѣ моеи, и десница егѡ ѻбъимеⷮ мѧ . сегѡ раⷣ жениⷯ въ сладостіѫ ти провѣща, грѧди ѿ ливана невѣстѡ . грѧди ѿ ливана . приди и проиди ѿ начѧла вѣры • ꙋпокои сѧ . наслади сѧ . сѫбѡтствꙋи истинное сѫбѡтствованїе • Нѫ ѡ прпⷣбнаа м͠ти и вьсекраснаа параскеви, милѡстивнѣ и наⷭ наꙁираи съ выше . н͠нѣ бѡ не ꙗⷦⷦ ꙁръцалѡмь гаданїемь ꙁриши єгѡⷤ вьꙁжⷣелѣла еси х͠а . нѫ лицемь кь лицꙋ чистѣ събесѣдꙋеши емⷹ . {}  Моли сѧ ꙋбѡ о съмирени мира . и вьсⷯѣ иже вь чьстныи твои храмъ прїишеⷣшїих днⷭе, ѻгрⷣаꙵ ненавѣтны силоѫ данноѫ ти ѿ сп͠са х͠а, и ѿ съблаꙁни вражїѫ вышъшѫ сътвори • и наⷭ же иже стадꙋ начѧлствꙋѫщиⷯ, ходатаиствꙋи нехѡдатаистьвнѣ . ꙗⷦ да добрѣ вьрѫченное ꙋпасше стадо, иꙁвеⷣм на пажити нбⷭныѫ . и вь ѻградѫ вьведеⷨ нбⷭнѫѧ, идеⷤ глаⷭ праꙁнꙋѫшиⷯ . и тебѣ съвьдворим сѧ и вѣчныиⷯ насладим сѧ бл͠гъ . блгⷣтїѫ и чл͠колюбїеⷨ г͠а нашⷢе і̇͠ѵ х͠а . емⷤꙋ слⷡа и дръжⷡа съ бесъмр͠тныⷨ ѿцеⷨ . и прѣст͠мъ и бл͠гымъ и живѡтворѧщїиⷨ д͠хомъ . н͠нѣ и прнⷭо и въ вѣкы вѣкѡⷨ (.) аминь
