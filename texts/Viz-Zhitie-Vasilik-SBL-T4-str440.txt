ПРОСТРАННО ЖИТИЕ НА ПЕТКА ЕПИВАТСКА ОТ ДЯКОН ВАСИЛИК
ЖИТИЕ И ЧУДЕСА НА СВЕТАТА ПРЕПОДОБНА ПАРАСКЕВА
(Дигитализирано от „Стара Българска Литература – 4 – Житиеписни Творби“, Съставителство и редакция: Климентина Иванова, София 1986 стр. 440)


Животът и преданието на тези, които са преживели в добродетел, биват похвални за всички, та да възприемат по-пълно наставленията; обаче за ония [слушащите], а не за тия, за които е благолюбен самият живот според бога, казвам – Христовия ярем. Те и обичат лекото бреме1, и го вземат на рамене, научили себе си да приемат и да се стремят към божиите заповеди.

И справедливо започвам, за да не оставя незаписани техните изключителни деяния и подвизите [им] заради бога, та да помрачнеят  и да се забравят с течение на времето, но да ги пишем, и добре да [ги] знаем, и като ги знаем, да ги прегърнем, и прегърнали ги, да ги напишем в скрижалите на сърцата си2. Защото те, съществуващите, обичат много, ако живеят за някого с любов, в него всичко да пренасят. И ще бъде ли добро, ако отминем с мълчание наистина душеполезното и спасително [житие] на нашата преподобна майка Параскева? Но ще ощетим великото църковно начало и ще направим да оглушеят ушите на правоверните, ако не разкажем с почетни слова за съвършените ѝ дела. Та като си мислим, че е добре с любов и още по-добре според силите си да похвалим, нека преминем бързо към разказа, без да изпускаме нито отечеството, нито родителите, от които тя е получила богоугодния [си] живот.

Тази прочее удивителна и свята, и богообручена жена бе от мястото, наречено Епиват, отпървом намиращо се около Тракия. Тя обогати родителите си, благоверни, а още повече – честни и благородни, с право известни, нито обилно богати, нито властелини, нито пък страдащи от мъка поради нищета. После, когато достигна пълнолетие, реши твърдо, възревнува апостолския живот и така, разпалена от видението на [вечния] огън, разделя се с отечеството, отмята се от род и близки и окрилена от добродетели, далече от скръбта на житейските смутове, достига пустинните места.

В пустинята тя прекара немалко години и възлюби безмълвния живот, сиреч живот наистина в малко отстъпващ на ангелския; радваше се, а повече – веселеше се душевно, укрепваше се духом, измъчвайки в пост и бдение тялото си и – защо прочее много да говоря! – бе цялата безплътна. И не можеше да се види при нея ни ядене, ни питие, но храна и ястие ѝ бяха сълзите и непрестанните молитви. Така, чрез добродетели, тя освети целия си живот в оная страна, остана мъжествена и нейният ум и съзнание бяха единни и свързани, и винаги високо и още по-високо отправяни.

Тя не позволи тялото ѝ ни най-малко да се приобщи към някого от земните, но цялата – сиреч облекчена чрез деяния и подвизи – полетя по-високо от всички към бога!

Но, о, добра придобивка, веселяща чрез словото ревнителите на добродетелта! Не само в бъдещите векове се дават награди, но те правят прочути и пребиваващите в този живот, както и невястата на моя Христос, просветлена чрез доброто, проповядваща деянието чрез деянията, или – в тях проповядвана! Така и тя, след като вървя добре по неравния и труден път и предусети своята кончина, излиза от пустинята, отива в Цариград и пребивава за кратко в светите църкви. Бързо потегля оттам, та се заселва в селище, наричано от тукашните Каликратия, близо до родното ѝ място. И тук достига края на живота си, и оттук се преселва [на небето], както бог ѝ заповяда.

Обаче и това е според твоята благост, небесни царю, понеже ти не поиска блажената, която бе разпалена от любов към тебе, да бъде непозната на човеците и да се прослави само с небесните сили. Но както направи тя да се наслади от небесните като небесна, така си пожелал покойната да бъде прославяна сега и от земните, та всеки човек, наставен в твоите чудеса, да направиш неин подражател. Добре, прочее, рече Давид: «Да се възрадва сърцето на търсещите господа, търсете господа и се уповавайте; споменавайте неговите чудеса, които той направи!»3

Но житието на нашата преподобна Параскева ми се струва сладостно и свръх това достойно бързо да се препише и да изложим според него за всякакво добро известие и първообраз, как сега тя, казвам, дойде по-близко при родината си в Каликратия и разбра, че ще достигне премирно края в едно неизвестно място. Тя предаде чрез духа [си] на бога, и отплата прие, и радвайки се, отиде при небесния жених и цар, та с него вечно да царува, защото добре знаеше, че такава кончина е получаване на отплати и награди, а не смърт! А пречистото ѝ, пресветло и преподобно тяло, без почест почетно, и неизвестно, и без всякаква украса, лежеше, неразложено, много дни, понеже имаше ангел божи, който го закриляше, и дух божи, който върху него се въздигаше. И това е от божията слава – та да не направи тялото [ѝ] известно така, както на другите праведници, но чрез велики, удивителни и необикновени чудеса.

Един моряк беше много болен и минаваше по този път, като изнемогваше люто от страданието, така че тялото му гъмжеше от червеи; сполетя го смърт по пътя. А тялото му след неговата кончина изпускаше ужасен смрад и до такава степен, че нито един от пътниците не можеше да минава по пътя, но се отбиваха по-далече от него и запушваха носовете си поради преголемия смрад на оня труп. И живеещият така на онова място при пътя в кула отец затворник4 [не можа] да го остави да мирише толкова много, а най-вече то да отвлича мисълта му, та беше принуден да излезе от килията и да погребе дълбоко трупа в земята, че зловонието да не излиза от дълбочината. И каква бе, прочее, божията воля? Мисълта [за трупа] потиска мъжа и той изпрати голяма и страшна заплаха на живеещите наоколо: «Ако не погребете, като го закопаете, трупа на това място…» Това и направи. И веднага всички, като го послушаха и взеха от пътя трупа, погребаха го недалече от тялото на светицата. Щом пък видяха нейното свято тяло цяло, запазено от само себе си, съвършено и невредимо, чудеха се и от това разбраха донякъде, че тялото вероятно бе свято. И отново в караница промениха желанието [си] чрез размисъл, че ако би било свято, бог би го показал чрез чудеса. Те оставиха пак светото тяло да бъде на същото онова място, където и погребаха вонящото тяло. И така си отидоха и всички се върнаха в домовете си.

Като изминаха два дни, някой си от тях на име Георги заспа и видя сън – чудно и страшно [зрелище]: една царица, седяща на позлатен престол; редове мъже, чиито лица сияеха повече от слънцето, стоящи пред нея от едната и другата страна; едни от тях държаха в ръце светли скиптри, други пък – мечове. Когато видя това, той внезапно бе обхванат от силен страх и падна ничком на земята. Един от онези мъже със светъл вид и със страшен поглед, като се докосна до ръката му, вдигна го от земята. И веднага чу друг глас: «Човече, не се ли боиш от бога, не се ли плашиш от вечната мъка, не разбираш ли, че тялото е свято? И как смърдящото и гниещото погребахте с това тяло на божията рабиня Параскева? Но върви сега и на всички други веднага разкажи, та да ме избавят от толкова голяма смрад! Ако ли не направиш това, знай наистина, че бог с богоизпратен огън ще изпламени всевременния живот на всички! Защото и аз съм човек и родината ми е Епиват. Аз оставих отечество и родители заради божията любов, а за второ отечество имах пустинята и призовах единствения бог отец, по чието повеление, завръщайки се отново, завърших тук живота си!»

Ето че и друга жена, на име Ефимия, добродетелна, с честен нрав, и тя видя някаква светла жена, застанала като светлина във въздуха и викаща със страховит глас: «Ако не погребете – казваше – тялото на нашата преподобна в църквата, то няма да получите и неговите чудеса!»

И тези неща те двамата в една нощ тогава видяха! И когато се пробудиха, известиха на всички. И всички хора, прочее, като отидоха с горящи свещи там, дето лежеше тялото, и го взеха от мястото, в което се намираше, положиха го в нов ковчег и го погребаха във великата и съборна църква на Христовите апостоли, където и беснованите получиха много изцеления, онези, що са с очи слепи, всички се сподобиха сладко да виждат, а страдащите от различни болки едни в ръцете, други пък – в краката и множество тълпи народ бяха излекувани.

Ала и една жена от тази област, немощна и твърде състарена, невярваща на чудеса, внезапно загуби способност да владее ръцете и нозете си. А преподобната не я остави така, но като я видя, жената пак получи достойна вяра и точеше от очи обилни струи от сълзи, ридаеше горчиво и зовеше със силен глас: «Помилвай ме, рабиньо божия!» И чуваше небесен глас: «След като оздравя, жено, то посмей да не вярваш на божиите чудеса!» И веднага с гласа дойде и здравето. И тя се чудеше на оздравяването и бе обхваната от трепета на почудата.

Така знае господ да почита обичащите го от душа, така [иска] да прославя уповаващите се на него, с изобилието на такива чудеса, с такава слава, с такива хвали, с такива светлости! Дано всички ние да ги получим с благодатта и човеколюбието на нашия господ Исус Христос, нему слава заедно с отца и със светия дух и чест, и власт, сега и винаги и вовеки веков, амин!

БЕЛЕЖКИ
(Дигитализирано от „Стара Българска Литература – 4 – Житиеписни Творби“, Съставителство и редакция: Климентина Иванова, София 1986 стр. 647)
ЖИТИЕ НА ПЕТКА ЕПИВАТСКА ОТ ДЯКОН ВАСИЛИК

Както вече бе отбелязано (вж. с. 574–575), още преди българският владетел Иван Асен II да пренесе мощите на преподобната Параскева- Петка от Каликратия в Търново, култът към нея вече е дал своите литературни плодове. Ето какво свидетелство намираме в тълкуванието на византийския правист Валзамон към 63-то правило на Трулския събор: «А светяйшият патриарх господин Николай Мурзалон, като видял, че животът на света Параскева, почитана в Каликратийска област, бил написан от един местен жител неизкусно и недостойно за ангелския живот на светицата, определил това описание да се предаде на огън и поръчал на дякона Василик да ѝ напише богоугодно житие.» Това «богоугодно», т. е. литературно издържано житие, не се е запазило във византийските ръкописи, вероятно защото традицията да се чествува Петка в тракийските земи е заглъхнала след пренасяне на мощите ѝ. Съществува обаче един славянски текст – анонимно риторично житие на Петка, запазено в среднобългарски ръкопис; това житие с основание се приема от всички изследователи за превод от Житието, написано от дякон Василик. Приема се също така, че преводът е извършен наскоро след пренасяне на мощите на светицата и че едновременно са преведени проложното житие на Петка, Василиковото житие и гръцката служба на светицата.

Творбата на дякон Василик в този ѝ вид, в който я познаваме по среднобългарския ѝ превод, не е голяма по обем, но носи всички черти на агиографско произведение, повлияно от Метафрастовата реформа. Тя има подходящ увод за ползата от писането и четенето на житията и завършва със съвсем кратка възхвала на светицата. Отшелническият живот на героинята, лишен от външна динамика, предопределя и краткостта на биографичния разказ, но за сметка на това авторът по-подробно разказва за две от чудесата на преподобната.

Преводното житие е функционирало кратко време в българската литература, тъй като е заместено от Евтимиевото по-риторично и изящно съставено житие. Единственият препис на Василиковото житие се е запазил в препис от XIV в. Този препис е поместен в Германовия сборник, писан през 1359 г. Сборникът е забележителен със своя старинен състав – в него се съдържат празнични слова в най-древни преводи, а също и произведения на Климент Охридски и Йоан Екзарх. Сборникът е открит от Е. Калужняцки, който го пренася от Черновиц. Сега този ценен ръкопис е притежание на библиотеката на Румънската патриаршия и се пази там под сигн. № 1 от славянския ръкописен фонд. Пълен опис на съдържанието на паметника направи румънският изследовател Й. Юфу. «Joan Jufu. Sbornicul lui Gherman (1359). - Ortodoxia Revista Patriarhiei Romine. Bukureşti, 1960, 2, p. 253 –279.)

Изд.: E. Kałužniacki. Zur älteren Paraskevalitteratur, р. 55–60. Новобългарският превод е направен по.изданието на Е. Калужняцки от Кл. Иванова.

Лит.: E. Kałužniacki. Zur älteren Paraskevalitteratur, I–93.

1. По Мат. 11:30.

2. По Притчи Сол. 3:

3. По Пе. 68:33, 69:5, 95:3. 4. В другите жития – стълпник.


