<!DOCTYPE html>
<html>
<head>
	<title>Text Corpus - Werke des Patriarchen von Bulgarien Euthymius  (1375-1393) nach den besten Handschriften herausgegeben von Emil Kałužniacki. Wien 1901</title>
	<meta charset=utf-8" />
	<link rel="stylesheet" type="text/css" href="/static/css/style.css" />
	<link rel="stylesheet" type="text/css" href="/static/css/dict_edit.css" />
	<link rel="stylesheet" type="text/css" href="/static/css/dict_public.css" />
	<link rel="stylesheet" type="text/css" href="/static/css/textcorpus.css" />
	<link rel="stylesheet" type="text/css" href="/static/css/textcorpus_search.css" />
	<link rel="shortcut icon" type="image/vnd.microsoft.icon" href="/static/images/hdict-logo.ico" />
	
	<script src="/static/js/jquery-1.11.2.js"></script>
	<script src="/static/js/jquery-migrate-1.2.1.js"></script>
	<script src="/static/js/jquery.ez-pinned-footer.js"></script>

<script>
	$(window).load
	(
		function (){
			$("#footer").pinFooter('static');
		}
	);

	$(window).resize
	(
		function (){
			$("#footer").pinFooter('static');
		}
	);
</script>




<link rel="stylesheet" type="text/css" href="/static/css/tipTip.css" />
<script src="/static/js/jquery.tipTip.minified.js"></script>

<script>
function confirm_deletion(ttl){
	var msg = "Сигурни ли сте, че искате да изтриете този текст?"
	return confirm(msg);
}

function showInfo(obj, ids){
	var content = "<div>";
	$(ids).each
	(
		function (idx, id){
			obj_class = $(id).attr("class");
			if (obj_class == "comment"){
				title = "Бележка под линия";
			}
			else{
				title = "Разночетене";
			}
			content = content+"<h1>"+title+"<\/h1>";
			content = content +"<p>"+$(id).html()+"<\/p>";
		}
	);
	content = content+"<\/div>";
	$(obj).tipTip({content: content, maxWidth: "400px", defaultPosition: "top", delay: 100, activation: "click", keepAlive: true});
}

$(window).load
(
	function (){
		if ($("div.editor_text").html().trim() == ""){
			$("div.editor_text").css("margin-top", "0px");
		}
	}
);

</script>


</head>

<body>

<div id="container">

	<div id="header">
		
			
			<a href="/" title="Български исторически речник">
			
			<img src="/static/images/logo.png" alt="Лого" />
			</a>
		
	</div>

	<div id="menu">
		
		<ul>
			
			<li><a href="/session/login" title="">&raquo;&nbsp;Вход</a></li>
			
			<li><a href="/textcorpus/list" title="">&raquo;&nbsp;Текстов&nbsp;корпус</a></li>
			
			<li><a href="/chronograph/clist" title="">&raquo;&nbsp;Хронограф</a></li>
			

			
			<li><a href="/oldbgdict/oldbg_search" title="">&raquo;&nbsp;Стб.&nbsp;речник</a></li>

			
			<li><a href="/dictionary/search" title="">&raquo;&nbsp;Ист.&nbsp;речник</a></li>
			
			<li style="margin-left:20px"><a href="/dictionary/resolve_forms" title="">&raquo;&nbsp;Словоформи</a></li>
			
			

			
			<li><a href="/evtdict/evt_search" title="">&raquo;&nbsp;Евт.&nbsp;речник</a></li>
			
			

			
			<li><a href="/trmdict/trm_search" title="">&raquo;&nbsp;Терм.&nbsp;речник</a></li>
			
			

			
			<li><a href="/textcorpus/search" title="">&raquo;&nbsp;Търсене</a></li>

			<li><a href="http://e-medievalia.uni-sofia.bg/moodle" title="">&raquo;&nbsp;Средновековен&nbsp;речник</a></li>
			
		</ul>
		
	</div>

	<div id="content">
		

<div class="content_title">
	Текстов корпус
</div>


	
		<div class="content_title title_lang_chu">
			<span>Бож(ь)ствнаа слꙋжба иже в свѧтыхь Василїа Великаго</span>
			
		</div>

	<div id="doc_header">
	

	
		
		
			<span class="label">Заглавие на латински:</span>Werke des Patriarchen von Bulgarien Euthymius  (1375-1393) nach den besten Handschriften herausgegeben von Emil Kałužniacki. Wien 1901<br />
		
	

	
		
		
			<span class="label">Жанр:</span>Служба<br />
		
	

	
		
		
			<span class="label">Автор:</span>Патриарх Евтимий<br />
		
	

	
		
		
			<span class="label">Дата на ръкописа:</span>XIV в.<br />
		
	

	
		
		
			<span class="label">Дата на превода:</span><br />
		
	

	
		
		
			<span class="label">Дата на преписа:</span>XV в.<br />
		
	

	
		
		
			<span class="label">Правопис:</span>Среднобългарски<br />
		
	

	
		
		
			<span class="label">Име на ръкописа:</span>-----<br />
		
	

	
		
		
			<span class="label">Хранилище на ръкописа:</span>Зографски манастир<br />
		
	

	
		
		
			<span class="label">Сигнатура на ръкописа:</span><br />
		
	

	
		
		
			<span class="label">Страници:</span>с. 374-389<br />
		
	

	
		
		
	

	
		
		
	

	
		
		
			<span class="label">doc_id</span>doc_219<br />
		
	

	
		
		
	

	</div>

<div class="real_text">
	<div class="body">
		<p><span class="pagenum"><span>374</span></span><br/><span>Бож(ь)ствнаа слꙋжба иже в свѧтыхь Василїа</span><br/><span>Великаго.</span><br/><br/><span>Прѣднаписа сѧ въсе въ прѣднаписаной слоужбѣ</span><br/><span>свѧтаго Іѡанна Златоꙋстагѡ. Пой из начѧла, ꙗкоже</span><br/><span>тамо написано ест(ь), и егда речеши тамо: Ѡглашени,</span><br/><span>главꙋ вашѫ господеви поклоните, тогда прѣиди зде.</span><br/><span>Молитва ѡ оглашеных прѣжде свѧтаго</span><br/><span>възношенїа: Господи боже нашъ, иже на небесехъ</span><br/><span>живый и призираѫ на въсѣ дѣла своа, призри на рабы</span><br/><span>твоѫ ѡглашеныѫ, поклоншѫѧ своѫ выѧ прѣд тобоѫ,</span><br/><span>даждь имь легкое иго, сътвори их оуды свѧтыѫ своеѧ</span><br/><span>цр(ъ)кве и сподоби их бани пакибытейстѣй, оставленїоу</span><br/><span>грѣхѡм и ѡдѣнїоу нетлѣнїа въ познанїе тебѣ,</span><br/><span>истинномоу богоу нашемоу, –</span><br/><span>Възглаш: Да и ти съ нами славѧть прѣчьстное</span><br/><span>и великолѣпное имѧ твое, отца и сына и свѧтаго доуха,</span><br/><span>нинѣ и присно и въ вѣкы вѣкѡмь.</span><br/><span>Дїаконъ: Еликѡ оглашени, изыдѣте; оглашенїи,</span><br/><span>изыдѣте. – Елико ѡглашенїи, изыдѣте, да не кто ѡт</span><br/><br/><span class="pagenum"><span>375</span></span><br/><span>оглашеныхь. – Елико вѣрнїи, пакы и пакы мирѡмь</span><br/><span>господоу помолим сѧ.</span><br/><span>Молитва ѡ вѣрных пръваа по еже</span><br/><span>прострѣти антїмисꙿ: Ты, господи, показа намь великое</span><br/><span>се спасенїа таинꙿство, ты сподобиль еси нас, смѣреных и</span><br/><span>недостойных рабь своих, быти слꙋжителѧ свѧтомоу твоемоу</span><br/><span>жрътьвникоу. Ты доволны нас сътвори силоѫ свѧтаго</span><br/><span>твоего доуха въ слоуженїе се, ꙗко да, неосѫждени ставше</span><br/><span>прѣд свѧтоѫ славоѫ твоеѫ, принесемь тебѣ жрътвѫ</span><br/><span>хвалѣ. Ты бо еси дѣйствоуѫ въсѣ въ въсѣхь; даждь,</span><br/><span>господи, ѡ наших грѣсѣхь и ѡ людскых невѣдѣнїихь</span><br/><span>приѧтнѣ быти жрьтвѣ нашей и благоприѧтнѣ прѣд тобоѫ.</span><br/><span>Дїакѡн: Застѫпи, спаси, помилꙋй и съхрани нас,</span><br/><span>боже, твоеѫ благод(ѣ)тїѧ. – Прѣмѫдрость</span><br/><span>Възглаш: Ꙗко подобаеть ти въсѣка слава, чьсть</span><br/><span>и покланѣнїе, ѡтцꙋ и сыноу и свѧтомоу доухоу, нинѣ и.</span><br/><span>Дїакон: Пакы и пакы мирѡмь господꙋ.</span><br/><span>Молитва вѣрныхъ втораа: Боже, посѣтивый</span><br/><span>въ милостех и щедротах смѣренїе наше, поставлей нас,</span><br/><span>смѣреныхь и грѣшных и недостойных рабь своих, прѣд</span><br/><span>свѧтоѫ славоѫ твоеѫ слоужити свѧтомоу твоемоу</span><br/><span>жрътьвникоу, ты оукрѣпи нас силоѫ свѧтаго твоего доуха въ</span><br/><span>слꙋжбѫ сїѧ и даждь намь слово въ ѡтвръзенїе ꙋсть</span><br/><span>наших, въ еже призывати благод(ѣ)ть свѧтаго твоего</span><br/><span>доуха на хотѧщѫѧ прѣдставити сѧ дары.</span><br/><span>Дїакѡн: Застѫпи, спаси, помилꙋй и съхрани</span><br/><span>нас. – Прѣмѫдрост(ь).</span><br/><span>Възглашь: Ꙗко да под дръжавоѫ твоеѫ въсегда</span><br/><span>храними, тебѣ славѫ възсилаемь, ѡтцоу и сыноу и</span><br/><span>свѧтомоу доухоу, нинѣ и присно и в(ъ вѣкы).</span><br/><span>Молитва, ѧже творить їерей ѡ себѣ,</span><br/><span>пѣваемоу херꙋвикꙋ: Никтоже достоинь ѡт свѧзавшїих</span><br/><br/><span class="pagenum"><span>376</span></span><br/><span>сѧ пльтьскыми похѡтми и сластꙿми приходити или</span><br/><span>приближати сѧ или слꙋжити тебѣ, царю славы; еже бо</span><br/><span>слоужити тебѣ, велико и страшно и самѣмь небесныимь</span><br/><span>силамь. Нѫ ѡбаче ради неизреченнаго и безмѣрнаго ти</span><br/><span>чловѣколюбїа непрѣложень и неизмѣнень быль еси чловѣкь</span><br/><span>и архїерей намь быль еси и слоужебныѫ сеѫ и безкрьвныѫ</span><br/><span>жрътвы свѧщеннодѣйство прѣдаль еси намь ꙗко владыка</span><br/><span>въсѣхь. Ты бо единь, господи, боже нашь, ѡбладаеши</span><br/><span>небесными и земными, иже на прѣстолѣ Хероувїмь</span><br/><span>свѧтѣмь сѣдѧй иже Серафимѡмь господь и царь Ізраилевь,</span><br/><span>иже единь свѧть и въ свѧтыхь почиваѫй. Тебе оубѡ</span><br/><span>молѧ единого, благаго и благопослоушливаго, призри на</span><br/><span>мѧ, грѣшнаго и непотребнаго раба своего, и ѡчисти ми</span><br/><span>доушѫ и ср(ъ)дце ѡт съвѣсти лѫкавны и доволна сътвори</span><br/><span>мѧ, силоѫ свѧтаго твоего доуха ѡбльчена въ свѧтительства</span><br/><span>благод(ѣ)ть, прѣдстати свѧтѣй твоей сей трапезѣ</span><br/><span>и свѧщеннодѣйствовати свѧтое и прѣчистое твое тѣло и</span><br/><span>ч(ь)стнѫѧ крьвь. Къ тебѣ бо прихождѫ, прѣклонь</span><br/><span>моѫ выѧ, и молѧ ти сѧ, не ѡтврати лица твоего ѡт</span><br/><span>мене, ни же ѡтрини мене ѡт отрокь твоихь, нѫ сподоби</span><br/><span>принесеномь быти мноѫ, грѣшнымь и недостойнымь рабомь</span><br/><span>твоимь, дарѡмь симь. Ты бо еси приносѧй и приносимый</span><br/><span>и прїемлемый и раздаваемый, Христе, боже нашь, и тебѣ</span><br/><span>славѫ възсилаемь съ безначѧлныим ти отцемь и прѣсвѧтымь</span><br/><span>и благымь и живѡтворѧщїим ти доухѡм нинѣ</span><br/><span>и присно и въ вѣкы вѣкѡм.</span><br/><span>И по поставлени свѧтых дарѡвь глаголеть</span><br/><span>дїакѡн: Исплънимь молитвы нашѫ кь господꙋ. –</span><br/><span>О прѣдложеных чьстныих дарѣх, господоу помолим сѧ. –</span><br/><span>О свѧтѣмь храмѣ семь и иже съ вѣроѫ и благогѡвѣнїемь</span><br/><span>и страхѡмь божїимь въходѧщихь въ нь, господоу</span><br/><span>помолим сѧ. – О избавити сѧ намь ѡт въсѣкоѫ скръби</span><br/><span>и нѫждѫ, господꙋ.</span><br/><br/><span class="pagenum"><span>377</span></span><br/><span>Молитва принѡшенїа по еже на свѧтѣй</span><br/><span>трапезѣ свѧтыимь дарѡмь положити сѧ:</span><br/><span>Господи, боже нашь, създавый нас и приведь въ жизнь сїѫ,</span><br/><span>показавый намь пѫтѧ въ спасенїе, даровавый намь небесных</span><br/><span>тайнь ѡткрьвенїе, ты еси положивый нас въ слꙋжбѣ</span><br/><span>сей силоѫ свѧтаго твоего доуха, благоволи оубо, господи,</span><br/><span>еже быти намь слоужителем новаго твоего завѣта, слꙋжителемь</span><br/><span>свѧтыихь твоих тайнь. Прїими нас приближаѫщих</span><br/><span>сѧ свѧтомоу твоемоу жрьтьвникоу по множьствоу милости</span><br/><span>твоеѫ, ꙗко да бѫдемь достойни еже приносити тебѣ словеснѫѧ</span><br/><span>сїѫ и безкръвнѫѧ жрьтвѫ ѡ наших грѣсѣх и ѡ</span><br/><span>людьскыих невѣдѣнїих, ѧже прїемь въ свѧтый и прѣнебесный</span><br/><span>и мысльный свой жрътьвникь, въ вѡнѧ благоѫханїа,</span><br/><span>възпосли намь благод(ѣ)ть свѧтаго твоего доуха.</span><br/><span>Призри, боже, на ны и виждь слоужбѫ нашѫ сїѫ и</span><br/><span>прїими ѫ, ꙗкоже прїѫть Авелѡвы дары, Нѡевы жрьтвы,</span><br/><span>Авраамова въсесъжеженїа, Мѡѵсеѡва и Аарѡнова</span><br/><span>свѧщеничьства, Самꙋилева мирнаа. Ꙗкоже приѫть ѡт свѧтыхь</span><br/><span>своихь апостоль истиннѫѧ сїѫ слꙋжбѫ, сице и ѡт рѫкь</span><br/><span>наших грѣшныих прїими дары сїѫ благостїѧ своеѫ, господи,</span><br/><span>ꙗко да, сподобльше сѧ слꙋжити непорѡчно свѧтомоу твоемоу</span><br/><span>жрътьвникоу, ѡбрѧщемь мъздѫ вѣрныхь и мѫдрых строителей</span><br/><span>въ д(ь)нь страшный въздаанїа твоего праведнагѡ.</span><br/><span>Дїаконъ: Застѫпи, спаси, помилꙋй и съхрани</span><br/><span>нас, боже, твоеѫ благод(ѣ)тїѫ. – Д(ь)не въсего съвръшена,</span><br/><span>свѧта, мирна и безгрѣшна ꙋ господа просим. –</span><br/><span>Аг͠гела мирна, вѣрна наставника и хранителѣ доушамь и</span><br/><span>тѣлѡмь нашимь ꙋ господа просим. – Милость и</span><br/><span>wставлен·е грýхwмь и съблазном нашимь оу Господа просим. –</span><br/><span>Добрыих и полезныих доушамь нашимь и мира въсемоу</span><br/><span>мирꙋ ꙋ господа. – Прѡчее лѣто живѡта нашего въ мирѣ</span><br/><span>и въ покаани скончати оу господа просимь. – Хрїстїанскыѫ</span><br/><span class="pagenum"><br/><span>378</span></span><br/><span>кончины живѡта нашего, безстрастны, непостыдны,</span><br/><span>мирны и добрый ѡтвѣть на страшнѣмъ сѫдищи Христовѣ</span><br/><span>просимь. – Прѣсвѧтѫѧ, чистѫѧ прѣблагословенѫѧ</span><br/><span>владычицѫ нашѫ богородицѫ и приснодѣвы Марїѧ съ</span><br/><span>въсѣми свѧтыми помѣнѫвше, сами себе и дрꙋгь дрꙋга и</span><br/><span>вес(ь) живѡт нашь Христоу богоу прѣдадимь.</span><br/><span>Възглаш: Щедрѡтами единорѡднааго сына твоего,</span><br/><span>съ нимже благословень еси съ прѣсвѧтымь и благымь и</span><br/><span>живѡтворѧщїим ти доухѡмь нинѣ и присно и въ вѣкы</span><br/><span>вѣкѡмь. – Мирь въсѣм.</span><br/><span>Дїакѡн: Възлюбимь дрꙋгь дрꙋга, да единомыслїем</span><br/><span>исповѣмы.</span><br/><span>И по еже дати цѣлѡванїе глаголеть дїакѡн:</span><br/><span>Двери, двери. Мѫдростїѫ вънмѣмь.</span><br/><span>Дїаконъ: Станѣмь добрѣ, станѣмъ съ страхѡмь,</span><br/><span>вънмѣмь свѧтое възношенїе съ мирѡм приносити.</span><br/><span>Възглашь: Благодѣть господа нашего Ісоуса</span><br/><span>Христа и любы бога и ѡтца и причѧстїе свѧтаго доуха</span><br/><span>бѫди съ въсѣми нами. – Гѡрѣ имѣимь ср(ъ)дца. –</span><br/><span>Благодаримь господа.</span><br/><span>Свѧщенникь, прѣклѡн(ь) сѧ, молит сѧ:</span><br/><span>Сый владыко господи, боже отче, въседръжителю покланѣемый,</span><br/><span>въ истинѫ и праведнѡ и подобно велелѣпїоу</span><br/><span>свѧтынѧ твоеѫ тебе хвалити, тебе пѣти, тебе благословити,</span><br/><span>тебѣ покланѣти сѧ, тебе благодарити, тебе славити единого</span><br/><span>, въ истинѫ сѫщаго бога, и тебѣ приносити въ</span><br/><span>ср(ъ)дци съкроушенѣ и доусѣ смѣренѣ словеснѫѧ сїѧ</span><br/><span>слꙋжбѫ нашѫ, ꙗко ты еси даровавый намь познанїе твоеѫ</span><br/><span>истины. И кто доволень глаголати силы твоѧ, слышаны</span><br/><span>сътворити въсѧ хвалы твоѫ или повѣдати чюдеса твоа</span><br/><span>въ въсѣко врѣмѧ, владыко, владыко въсѣчьскых, господи</span><br/><span>небесе и землѧ и въсѣкоѫ твари видимыѫ и невидимыѫ,</span><br/><span class="pagenum"><br/><span>379</span></span><br/><span>сѣдѧй на прѣстолѣ славы и призираѫ бездны,</span><br/><span>безначѧлне, невидиме, непостижиме, неѡписанне, непрѣмѣнне,</span><br/><span>отче господа нашего Ісоуса Христа, великаго бога и спаса</span><br/><span>оупованїа нашего, иже есть ѡбразь благости, печать равноѡбразна,</span><br/><span>собѡѫ показоуѫ тебе ѡтца, слово живѡе, богь</span><br/><span>истинный, прѣвѣчнаа прѣмѫдрѡсть, живѡт, освѧщенїе,</span><br/><span>сила, свѣтъ истинный, ѡт негоже доухь свѧтый ꙗви сѧ,</span><br/><span>истинный доухь, сынѡположенїа дарованїе, обрѫченїе бѫдѫщаго</span><br/><span>наслѣдїа, начѧло бѫдѫщїихь благь, животворѧщїа</span><br/><span>сила, источникь освѧщенїа, ѡт негоже въсѣ тварь, словеснаа</span><br/><span>же и мысльнаа, ꙋкрѣплѣема тебѣ слоужить и тебѣ непрѣстанное</span><br/><span>въсилаеть славословїе, ꙗко всѣ рабѡтна тебѣ.</span><br/><span>Тебе бѡ хвалѧть аг͠гели, архаг͠гели, прѣстѡли, гѡсподства,</span><br/><span>начѧла, власти, силы и многоочитаа Херꙋвїмь, тебѣ прѣдстоѫть</span><br/><span>окр(ъ)сть Серафїми, шесть криль единомоу и</span><br/><span>шесть криль единомꙋ. И двѣма ꙋбо покрываахѫ лица своа,</span><br/><span>двѣма же ногы, и двѣма лѣтаѫще, възываахѫ единь</span><br/><span>къ дрꙋгомоу непрѣстанными ꙋсты, немлъчными</span><br/><span>славословенїи –</span><br/><span>Възглаш: Побѣднѫѫ пѣснь поѫща, въпїѫща,</span><br/><span>възываѫща и глагѡлѧща.</span><br/><span>Іерей прѣклѡн(ь) сѧ, молит сѧ: Съ сими</span><br/><span>блаженными силами, владыкѡ чловѣколюбче, и мы грѣшнїи</span><br/><span>въпїемъ и глаголемъ: Свѧтъ еси въ истинѫ и прѣсвѧть</span><br/><span>и нѣст(ь) мѣры великолѣпїоу свѧтынѧ твоеѧ, и прѣподобень</span><br/><span>въ всѣх дѣлѣхь твоих, ꙗко правдоѫ и сѫдомь</span><br/><span>истинныимь въсѣ навель еси на ны. Създавь бо чловѣка,</span><br/><span>пръсть въземь ѡт земѧ, и ѡбразомь своимь, боже, почьть,</span><br/><span>положи его въ раи, пищѫ бесъмрьтныѫ жизни и наслаждение</span><br/><span>вѣчныих благь въ съхраннїи заповѣдей твоих</span><br/><span class="pagenum"><br/><span>380</span></span><br/><span>заповѣдавь емоу. Нѫ прѣслоушавша тебе, истиннаго бога,</span><br/><span>създавшаго и, и льстїѫ зьмїевоѫ прѣльщена, оумръщвена</span><br/><span>же своимь емоу прѣстѫпленїемь, изгна егѡ правдѡсѫдїемь</span><br/><span>своимь, боже, из раꙗ въ мирь съй, и възврати въ землѧ,</span><br/><span>ѡт неѫже възѧть быст(ь), съдѣваѫ емоу пакыбытїемь</span><br/><span>спасенїе ѡ самомь Христѣ твоемь. Не бѡ ѡтврати сѧ</span><br/><span>създанїа своего до конца, еже сътвориль еси, блаже, ни же</span><br/><span>забыть дѣло рѫкь своих, нѫ посѣти многоѡбразнѣ за</span><br/><span>милоср(ъ)дїе милости твоеѫ. Пророкы послаль еси, сътвориль еси</span><br/><span>силы свѧтыми своими, иже на къждо рѡд и</span><br/><span>рѡд оугождьшими ти. Глаголаль еси намь ꙋсты рабь</span><br/><span>твоих, пророкь, провъзвѣщаѫ намь хотѧщее быти спасенїе,</span><br/><span>закѡнь даль еси на помощь, аг͠гелы поставиль еси хранителѧ.</span><br/><span>Егда же прїиде исплъненїе врѣменемь, глагола намъ</span><br/><span>сынѡмъ своимъ, имже и вѣкы сътвориль еси. Иже</span><br/><span>ест(ь) сїанїе славы твоеѫ и образъ състава твоего, носѧ</span><br/><span>же въсѣчьскаа глаголѡмъ силы своеѧ, не въсхыщенїемь</span><br/><span>въмѣни, еже быти равень тебѣ, богоу и ѡтцоу, нѫ, богь</span><br/><span>сый прѣвѣчный, на земли ꙗви сѧ и съ чловѣкы поживе,</span><br/><span>и ѡт дѣвы свѧтыѫ въпльщь сѧ, истьщи себе, зракь</span><br/><span>раба прїемь, съѡбразень бывь тѣлоу смѣренїа нашего, да</span><br/><span>съѡбразны нас сътворить ѡбразоу славы своеѧ. Елма бо</span><br/><span>чловѣка ради грѣх въниде въ мирь и ради грѣха съмрьть,</span><br/><span>благоволи единорѡдный твой сынь, сый въ нѣдрѡх тебѣ,</span><br/><span>богоу и ѡтцоу, рѡждꙿ сѧ ѡт жены, свѧтыѫ богородицѫ</span><br/><span>и приснодѣвы Марїѧ, бывь под закономь, осѫдити грѣхь</span><br/><span>пльтїѧ своеѧ, ꙗко да иже ѡ Адамѣ оумершеи оживотворѧт сѧ</span><br/><span>ѡ самомь Христѣ твоемь. И поживь въ мирѣ</span><br/><span>семь, даст(ь) повелѣнїа спасителнаа, ѡставль нас ѡт льсти</span><br/><span>идѡлꙿскыѧ, приведь въ познанїе тебе, истиннаго бога и</span><br/><span>ѡтца, стѧжавь себѣ люди богатны, царское свѧщенїе,</span><br/><span>ѧзыкь свѧть. И ѡчищь водоѫ и ѡсвѧщь доухѡм свѧтымь,</span><br/><span>даст(ь) себе измѣнѫ съмрьти, еѧже дръжими</span><br/><span>бѣхомь продани под грѣхѡмь. И съшед кр(ъ)стомь въ</span><br/><br/><span class="pagenum"><span>381</span></span><br/><span>адь, да испльнить собоѫ въсѣ, раздрѣши болѣзни съмрьтныѫ.</span><br/><span>И въста въ третїй д(ь)нь, пѫть сътворивь въсѣкой</span><br/><span>плъти еже изь мрьтвых въскръсенїемь, понеже невозможно</span><br/><span>бѣ дръжати сѧ тлеѫ начѧлникоу жизни. Быст(ь) начѧло</span><br/><span>ꙋмершимь прьвѣнець из мрьтвых, да бѫдеть тъ въсѣ</span><br/><span>въ въсѣхь прьвьствоуѫ, и въшед на небеса, сѣде ѡ</span><br/><span>деснѫѧ величьствїа твоего на высѡкых. Иже и въздаст(ь)</span><br/><span>комоуждо по дѣлѡх его, остави же намь въспоминанїа</span><br/><span>спасныѫ его страсти сїа, ꙗже прѣдложихѡм по своих его</span><br/><span>заповѣдех. Хотѧ бо изыти на волнѫѧ и приснопомнимѫѧ</span><br/><span>и живѡтворнѫѧ своѫ съмрьть, въ нѡщь, въ нѧже прѣдасть</span><br/><span>себе за мирскый живѡть, прїемь хлѣбь на свѧтыих</span><br/><span>своих и прѣч(ь)стныих рѫках и показавь тебѣ, богоу и</span><br/><span>отцоу, благодаривь, благословивь, освѧтивь, прѣломивь, –</span><br/><span>Възглашь: Дасть свѧтыимь своимь оученикѡмь</span><br/><span>и апостоломь, рекь: Примѣте, ꙗдите, се есть тѣло мое,</span><br/><span>ломимое за вы въ ѡставленїе грѣхѡмъ.</span><br/><span>Іерей тай: Подѡбнѣ и чашѫ, ѡт плода лознаго</span><br/><span>прїемь, раствори, благодаривь, благословивь, освѧтивь. –</span><br/><span>Възглаш: Дасть свѧтыимь своимь оученикѡм и</span><br/><span>апостоломь, рекь: Пїйте ѡт неѫ въси, се ест(ь) кръвь</span><br/><span>моа нѡваго завѣта, изливаема за вы и за многы въ</span><br/><span>ѡставленїе грѣхѡмь.</span><br/><span>Іерей, прѣклон(ь) сѧ, молит сѧ: Се творите</span><br/><span>вь мое въспоминанїе. Елижди бо аще ꙗсте хлѣбь съ и</span><br/><span>чашѫ сїѫ пїете, моѫ съмр(ь)ть възвѣщаете, мое въскр(ѣ)сенїе</span><br/><span>исповѣдаете. Поминаѫще оубо, владыко, и мы</span><br/><span>спасныѫ его заповѣди животворѧщаго кр(ъ)ста, трид(ь)невнаго</span><br/><span>погребенїа, еже из мрътвых въскр(ѣ)сенїе, еже на</span><br/><span>небеса възшествїа, еже ѡ деснѫѧ тебе, бога и ѡтца, сѣденїе</span><br/><span>и славное и страшное второе его пришествїе, –</span><br/><span>Възглаш: Твоа ѡт твоих тебѣ приносѧще о въсѣх</span><br/><span>и за въсѧ, –</span><br/><span class="pagenum"><br/><span>382</span></span><br/><span>Людїе: Тебе поемь, тебе благодарим.</span><br/><span>Іерей, прѣклон(ь) сѧ, молит сѧ. Сего ради,</span><br/><span>владыко прѣсвѧтый, и мы грѣшнїи и недостойнїи раби</span><br/><span>твои, сподобльшеи сѧ слоужити свѧтомоу твоемоу жрътьвникоу</span><br/><span>не ради правды нашеѫ, не бѡ сътворихѡмь что</span><br/><span>благо на земли, нѫ за милоср(ъ)дїе щедроть твоих, ихже</span><br/><span>излїаль еси ѡбилно на ны, надѣѫще сѧ, приближаем сѧ</span><br/><span>свѧтомоу твоемоу жрътьвникоу и, прѣдложьше подобоѡбразнаа</span><br/><span>свѧтаго тѣла и кръве Христа твоего, тебѣ</span><br/><span>молим сѧ и тебѣ припадаем, свѧтый свѧтых, благоволенїемь</span><br/><span>твоеѫ благости да прїидеть доухь твой свѧтый на</span><br/><span>ны и на прѣдлежѫщѫѧ дары сїѧ и благословити ѫ и</span><br/><span>ѡсвѧтити и показати. –</span><br/><span>И въсклѡн(ь) сѧ, знаменаеть свѧтыѫ</span><br/><span>дары, глаголѧ: Хлѣбь ꙋбо съй самое чьстное тѣло</span><br/><span>господа и бога и спаса нашего Ісоуса Христа, –</span><br/><span>Дїакѡн: Аминь.</span><br/><span>Іерей: А иже въ чаши сей самаа чьстнаа кръвь</span><br/><span>господа и бога и спаса нашего Ісоуса Христа. –</span><br/><span>Дїакѡн: Аминь.</span><br/><span>Іерей: Излїаннаа за мирскый живѡть.</span><br/><span>Дїакон: Аминь, трищи.</span><br/><span>Іерей, прѣклон(ь) сѧ, молит сѧ: Нас же въсѣх,</span><br/><span>иже ѡт единого хлѣба причѧщаѫщих сѧ и чашѫ, съедини</span><br/><span>дроугь дроуга въ едино доуха свѧтаго ѡбщенїе и нїединомоу</span><br/><span>нас въ сѫд или въ ѡсѫжденїе сътвори, нѫ да</span><br/><span>ѡбрѧщемь милость и благод(ѣ)ть съ въсѣми свѧтыми,</span><br/><span>иже ѡт вѣка тебѣ оугождьшими прѣѡтци, отци, патрїархы,</span><br/><span>прорѡкы, апостолы, проповѣдникы, благовѣстникы,</span><br/><span>мѫченикы, исповѣдникы, ꙋчителїи и въсѣцѣмь доухѡмь</span><br/><span>праведных, въ вѣрѣ скончавшїим сѧ.</span><br/><br/><span class="pagenum"><span>383</span></span><br/><span>Възглаш: Изрѧднѡ прѣчистѣй, чистѣй, прѣблагословенѣй</span><br/><span>владычици нашей богородици и приснодѣвѣй</span><br/><span>Марїи.</span><br/><span>Дїакѡнь поминаеть ꙋмершїх їерей же,</span><br/><span>прѣклон(ь) сѧ, молит сѧ: Свѧтаго Іѡанна пророка</span><br/><span>прѣдтечѧ и кр(ъ)стителѣ, свѧтыхь и славныих апостоль,</span><br/><span>свѧтаго, имѧ рек, емꙋже и памѧть творимъ, и въсѣхъ</span><br/><span>свѧтыхь твоихь, ихже моленїемъ посѣти нас, боже, и помѣни</span><br/><span>въсѣхь ꙋсопшїихь въ надежди въскр(ъ)сенїа жизни</span><br/><span>вѣчныѫ и оупокой их, идеже посѣщаеть свѣть лица твоего.</span><br/><span>Еще молим сѧ, помѣни, господи, свѧтѫѫ своѧ съборнѫѧ</span><br/><span>цр(ъ)ковь, ꙗже ѡт конець до кѡнець въселеныѫ, и оумирї</span><br/><span>ѧ, ѫже стѧжа чьстноѫ кръвїѫ Христа твоего, и свѧтый</span><br/><span>храмь съй добрѣ оутвръди даже до скончанїа вѣка.</span><br/><span>Помѣни, господи, иже дары сиѫ тебѣ принесшїихь и ѡ</span><br/><span>ихже и ихже ради и за нѧже сїа принесошѫ сѧ. Помѣни,</span><br/><span>господи, плодѡносѧщїихь и добротворѧщїихь въ свѧтыихь</span><br/><span>твоихь цр(ъ)квах и поминаѫщїих нищѧѫ, възмъзди их</span><br/><span>бѡгатыми свѡими и небесныими дарѡванїи, дарꙋй имь въ</span><br/><span>мѣсто земныихь небеснаа, въ мѣсто врѣменныих вѣчнаа,</span><br/><span>въ мѣсто тлѣнныихь нетлѣнꙿнаа. Помѣни, господи, иже</span><br/><span>въ дѣвꙿствѣ и благогѡвѣнїи и постничьствѣ и чьстнѣ</span><br/><span>жительстви прѣбываѫщїихь. Помѣни, господи, благочьстивѣйшѫѧ</span><br/><span>и вѣрнѣйшѫѧ царѧ нашѧ, ихже ѡправда царствовати</span><br/><span>на земли. Ѡрѫжїемь истины, орѫжїемь благоволенїа</span><br/><span>вѣнчай ихь, осѣни над главою их въ д(ь)нь брани, оукрѣпи</span><br/><span>мышцѫ их, възнеси десницѫ их, оукрѣпи царство их,</span><br/><span>покори имь въсѧ варꙿварскыѫ ѧзыкы, иже бранемь хотѧщѫѧ.</span><br/><span>Дарꙋй имь глѫбокь и неѡтемлемый мирь, глаголи</span><br/><span>въ ср(ъ)дци их благаа ѡ цр(ъ)кви твоей и о въсѣх</span><br/><span>людех твоих, ꙗко да въ тишинѣ их тихѡ и безмльвно</span><br/><span>житїе поживемь въ въсѣкѡмь благочьсти и чистотѣ.</span><br/><span>Помѣни, господи, въсѣко начѧло и власть и иже въ</span><br/><span class="pagenum"><br/><span>384</span></span><br/><span>полатѣ братїѧ нашѧ и въсѧ вѡѧ. Благыѫ въ благочьсти</span><br/><span>съблюди, лѫкавыѧ благы сътвори благостиѫ своеѫ. Помѣни,</span><br/><span>господи, прѣдстоѫщѫѧ люди твоѫ и иже ради</span><br/><span>благословнѫѧ вины оставшѫѧ и помилоуй их и нас по</span><br/><span>множьствꙋ милости твоеѫ. Скрѡвища их испльни въсѣкого</span><br/><span>блага, съпрѫжницѧ их въ мирѣ и единомысли съблюди,</span><br/><span>младенцѧ въспитай, юнѡсть накажи, старѡсть оукрѣпи,</span><br/><span>малодоушныѫ ꙋтѣши, расточеныѫ събери, заблѫждшѫѧ</span><br/><span>обрати и съвъкоупи свѧтѣй своей съборнѣй и апостольстѣй</span><br/><span>цр(ъ)кви. Съмѫщаемыѫ ѡт доухѡвь нечистыих</span><br/><span>свободи, съ плаваѫщими плавай, съ пѫт(ьш)ествоуѫщими</span><br/><span>шествꙋй, вдовицам бѫди застѫпникь, нищїимь помощникь,</span><br/><span>плѣненыѫ свободи, недѫжныѫ исцѣли. Ѧже въ темницах</span><br/><span>и роудах и заточенїих и гѡркыихь работах и въ въсѣкой</span><br/><span>скръби и нѫжди и ѡбꙿстоани сѫщих помѣни, боже, и</span><br/><span>въсѣхь молѧщих сѧ величьствоу благоѫтробїа твоего и</span><br/><span>любѧщихь и ненавидѧщих нас и заповѣдавших намь недостойнымь</span><br/><span>молити сѧ о них. И въсѧ люди твоѫ помѣни,</span><br/><span>господи, боже нашь, и на въсѣх излїай богатѫѧ своѫ</span><br/><span>милость, въсѣмь подаѫ ꙗже къ спасенїоу прошенїа. И ихже</span><br/><span>мы не помѣнѫхѡмь невѣдѣнїемь или забьвенїемь или</span><br/><span>мнѡжьствомь имень, самь помѣни, боже, вѣды когѡждо</span><br/><span>ѡт чрѣва матери егѡ. Ты бо еси, господи, помощь беспомощнымь,</span><br/><span>надежда безнадежнымь, обꙋреваемымь спась,</span><br/><span>плаваѫщїимь пристанище, бѡлѧщїимь врачю. Самь въсѣмь</span><br/><span>въсѣкь бѫди, вѣды когождо и прошенїе его, дѡмь и</span><br/><span>потрѣбѫ его. Избави, господи, град съй и въсѣкъ град</span><br/><span>и странѫ ѡт гладѣ, гꙋбительства, трѫса, потѡпа, ѡгнѣ,</span><br/><span>меча, нашествїа иноплеменникь и ѡт междѡсобныѫ брани.</span><br/><span>Възглаш: Въ пръвыихь помѣни, господи, архїепископа</span><br/><span>нашего, имѧ рек, егоже даждь свѧтыимь твоимь</span><br/><br/><span class="pagenum"><span>385</span></span><br/><span>цр(ъ)квам, въ мирѣ, цѣла, чьстна, здрава, дльгод(ь)ньствꙋѫща,</span><br/><span>право правѧща слово твоеѫ истины.</span><br/><span>Іерей, прѣклон(ь) сѧ, молит сѧ: Помѣни,</span><br/><span>господи, въсѣко архїепїскѡпꙿство православных, право правѧщих</span><br/><span>слово твоеѫ истины. Помѣни, господи, по множьствоу</span><br/><span>щедрѡт твоих и мое недостоинство, прости ми въсѣко</span><br/><span>съгрѣшенїе, вѡлное же и невѡлное, и да не ради моих</span><br/><span>съгрѣшенїй възбраниши благод(ѣ)ти свѧтаго твоегѡ доуха</span><br/><span>ѡт прѣлежѫщїихь дарѡвь. Помѣни, господи, патрїарха кѵр</span><br/><span>Евꙿѳѵмїа, сїа написавшаго, помѣни, господи, въсѣко презвитерꙿство,</span><br/><span>еже ѡ Христѣ слꙋженїе и весь свѧщенничьскый</span><br/><span>чинь, и да ниединогоже ѡт нас посрамиши ѡт обꙿстоѫщих</span><br/><span>свѧтый твой жрътьвникь. Посѣти нас благостїѫ твоеѫ,</span><br/><span>господи, ꙗви сѧ намь богатыми своими щедрѡтами.</span><br/><span>Благоразстворены и полезны въздꙋхы намь дарꙋй, дъждѧ</span><br/><span>мирны къ плодѡношенїоу подаждь, благослови вѣнець</span><br/><span>лѣтоу благостїѫ твоеѫ. Оустави раздѡ(ры) цр(ъ)ковныѫ,</span><br/><span>ꙋгаси въстанїа ѫзычьскаа, ересей въстанїа въ скорѣ раздроуши</span><br/><span>силоѫ свѧтаго твоего доуха. Въсѣх нас прїими</span><br/><span>въ царство свое, сыны свѣта и сыны д(ь)не показавь. Твой</span><br/><span>мирь и твоѫ любѡвь дароуй намь, господи, боже нашь,</span><br/><span>въсѣ бо въздаль еси намь, –</span><br/><span>Възглашь: И даждь намь единѣми оусты и</span><br/><span>единѣмь ср(ъ)дцемь славити и въспѣвати прѣчьстное и</span><br/><span>великолѣпное имѧ твое, ѡтца и сына и свѧтаго доуха,</span><br/><span>нинѣ и присно и въ вѣкы вѣкѡм.</span><br/><span>Възглашь: И да бѫдѫть милости великааго бога</span><br/><span>и спаса нашего Ісоуса Христа съ въсѣми нами.</span><br/><span>Дїакон: Въсѧ свѧтыѫ помѣнѫвше, пакы и пакы</span><br/><span>мирѡмь господꙋ. – О принесеных и освѧщенныхь чьстныих</span><br/><span>дарѣх, господоу пом(олим сѧ). – Ꙗко да чловѣколюбець</span><br/><span class="pagenum"><br/><span>386</span></span><br/><span>богь нашь, прїемый их въ свѧтый и прѣнебесный</span><br/><span>и мысльный свой жрътьвникь, въ вонѧ благоѫханїа, възпослеть</span><br/><span>намь благод(ѣ)ть и дарь свѧтаго доуха, помол(им</span><br/><span>сѧ). – О избавити сѧ намь ѡт въсѣкоѫ скръби, гнѣва</span><br/><span>и нѫждѧ, господꙋ.</span><br/><span>Іерей, прѣклѡн(ь) сѧ, молит сѧ: Боже нашъ,</span><br/><span>боже еже спасати, ты нас наоучи благодарити тѧ достойно</span><br/><span>ѡ благодѣанихь твоих, ихьже сътвориль еси и</span><br/><span>твориши съ нами. Ты еси богь нашь, прїемый дары сїѫ:</span><br/><span>ѡчисти нас ѡт въсѣкоѫ сквръны пльти и доуха и наоучи</span><br/><span>съвръшати свѧтынѧ въ страсѣ твоемь, ꙗко да, въ</span><br/><span>чистѣ свѣдѣнїи съвѣсти нашеѫ приемлѧще чѧсть свѧтынь</span><br/><span>твоих, приединим сѧ свѧтомоу тѣлоу и кръви Христа</span><br/><span>твоего и, прїемше та достойнѣ, имамы Христа живѫща</span><br/><span>въ ср(ъ)дцихь наших и бѫдемь цр(ъ)ковь свѧтомоу твоемоу</span><br/><span>доухꙋ. Ей, боже нашь, и да ниединогоже нас повинна</span><br/><span>сътвориши страшныимь твоимь симь и небесныимъ тайнамь,</span><br/><span>ни же немощны доушеѫ и тѣлѡмь, ѡт еже недостойнѣ</span><br/><span>причѧщати сѧ имь, нѫ даждь намь даже до</span><br/><span>послѣднѣго нашего издыханїа достойнѣ подемати надеждѫ</span><br/><span>свѧтынь твоих, въ наслѣдїе жизни вѣчныѫ, въ ѡтвѣть</span><br/><span>благоприѧтень еже на страшнѣмь сѫдищи Христа твоего,</span><br/><span>ꙗко да ꙋбѡ и мы съ въсѣми свѧтыми, иже ѡт вѣка</span><br/><span>тебѣ благоꙋгождьшими, бѫдемь причѧстници вѣчныихь</span><br/><span>твоих благь, ихже оуготоваль еси любѧщим тѧ, господи.</span><br/><span>Дїакон: Застѫпи, спаси, помилꙋй и съхрани нас,</span><br/><span>боже, твоеѧ благодѣтїѫ. – Д(ь)не въсего съвръшена,</span><br/><span>свѧта, мирна и безгрѣшна ꙋ господа. – Аг͠гела мирна,</span><br/><span>вѣрна наставника и хранителѣ доушамъ и тѣломъ нашимъ</span><br/><span>ꙋ господа. – Милость и ѡставленїе грѣхѡмъ и съблазномь</span><br/><span>нашимꙿ ꙋ господа просим. – Добрых и полезных</span><br/><span>доушамъ нашимъ и мира въсемꙋ мирꙋ ꙋ господа просимъ. –</span><br/><span>Прѡчее лѣтѡ живота нашего въ мирѣ и покаани</span><br/><br/><span class="pagenum"><span>387</span></span><br/><span>скончати ꙋ господа просимъ. – Хрїстїанскыѫ кончины</span><br/><span>живѡта нашего, безстрастны, непостыдны, мирны и добрый</span><br/><span>ѡтвѣть на страшнѣмь сѫдищи Христовѣ просим. –</span><br/><span>Единенїе вѣры и причѧстїе свѧтаго доуха испросивше,</span><br/><span>сами себе и дроугь дрꙋга и вес(ь) живѡт нашь Христꙋ</span><br/><span>богꙋ прѣда(дим).</span><br/><span>Възглаш: И сподѡби нас, владыко, съ дръзновленїемь</span><br/><span>неѡсѫжденно смѣти призывати тебе, небеснааго</span><br/><span>бога ѡтца, и глаголати:</span><br/><span>Людїе: Отче нашь, иже еси.</span><br/><span>Възглаш: Ꙗко твое ест(ь) царство и сила и слава,</span><br/><span>отца и сына и свѧтаго доуха, нинѣ и присно и въ вѣкы</span><br/><span>вѣкѡм. – Мирь въсѣмъ. – Главы нашѧ.</span><br/><span>Іерей, прѣклѡн(ь) сѧ, молит сѧ: Владыко</span><br/><span>господи, отче щедрѡт и боже въсѣкыѫ оутѣхы, прѣклоншїихь</span><br/><span>тебѣ своѫ выѧ благослови, освѧти, съхрани, огради,</span><br/><span>оукрѣпи, ѡт въсѣкогѡ дѣла зла ѡтврати, въсѣкомоу же</span><br/><span>дѣлоу доброу съвъкоупи и сподоби неосѫжденно причѧстити сѧ</span><br/><span>прѣчистыхь и живѡтворѧщїихь тайнь, въ</span><br/><span>ѡставленїе грѣхѡмь, въ доуха свѧтажго причѧстїе –</span><br/><span>Възглашь: Благод(ѣ)тїѧ и щедротами и чловѣколюбїемь</span><br/><span>единорѡднааго сына твоего, съ нимже благословень еси</span><br/><span>съ прѣсвѧтымь и благымь и животворѧщїим</span><br/><span>ти доухѡм нинѣ и присно и въ вѣкы вѣкѡмъ.</span><br/><span>Іерей, прѣклѡн(ь) сѧ, молит сѧ: Вънми, господи</span><br/><span>Ісоусе Христе, боже нашь, ѡт свѧтаго жилища своего</span><br/><span>и ѡт прѣстола славы царствїа твоего и прїиди, въ еже</span><br/><span>ѡсвѧтити нас, иже гѡрѣ съ ѡтцемь сѣдѧй и зде невидимо</span><br/><span>съ нами сый, и сподоби дръжавноѫ си рѫкоѫ</span><br/><span>подати намь прѣчистаго тѣла твоего и чьстныѧ кръве и</span><br/><br/><span class="pagenum"><span>388</span></span><br/><span>нас ради въсѣмь людемъ. – И въсклѡн(ь) сѧ трїщи и</span><br/><span>въздвигь свѧтый агнецъ, възывает велегласно: Вънмѣмь,</span><br/><span>свѧтаа свѧтимь. – И по тѡм раздраблѣеть свѧтый</span><br/><span>агнець на четыри чѧсти и поставить кръстаѡбразно,</span><br/><span>и въземъ ѡбѣма пръстома десныѫ рѫкы горнѧѫ чѧст(ь)</span><br/><span>и знаменает съ неѫ над свѧтыимъ потыремъ и вълагаеть</span><br/><span>ѧ въ нь, глаголѧ: Исплъненїе свѧтаго доуха, аминь. –</span><br/><span>Таже въливаеть тѡплотѫ, глаголѧ: Тѡплота, дарь свѧтаго</span><br/><span>доуха, амин. – И тако причѧщает сѧ по ѡбычаꙋ.</span><br/><span>Молитва по причѧщени: Благодарим тѧ, господи,</span><br/><span>боже нашъ, о причѧщенїи свѧтыхь, прѣчистых,</span><br/><span>бесъмрътныихь и небесныихь тайнь, ихже даль еси намь,</span><br/><span>на благодѣанїе и ѡсвѧщенїе и исцѣленїе доушамъ нашимъ</span><br/><span>и тѣлесемь. Самь, владыко въсѣхь, даждъ быти намъ</span><br/><span>причѧщенїе свѧтаго тѣлесе и кръве Христа твоегѡ въ</span><br/><span>вѣрѫ непостыднѫѧ, въ любѡвь нелицемѣрнѫ, въ испльненїе</span><br/><span>прѣмѫдрости, въ исцѣленїе доуши и тѣлꙋ, въ</span><br/><span>ѡтгнанїе въсѣкогѡ съпротивна, въ съблюденїе заповѣдей</span><br/><span>твоих, въ ѡтвѣть благоприѧтень еже на страшнѣмь</span><br/><span>сѫдищи Христа твоегѡ.</span><br/><span>Дїакѡн: Прости приемше бож(ь)стьвных, свѧтыхь,</span><br/><span>прѣчистых, бесьмр(ъ)тных, небесных и животворѧщїих</span><br/><span>Христовь тайнь, благодаримь господа. – Застѫпи, спаси,</span><br/><span>помилꙋй и съхрани нас, боже, твоеѫ благод(ѣтїѫ). –</span><br/><span>Д(ь)нь всь съвръшень, свѧть, мирень и безгрѣшень</span><br/><span>испросивше, сами себе и дрꙋгь дрꙋга и вес(ь) живѡт нашь</span><br/><span>Христꙋ богꙋ прѣдадимь.</span><br/><span>Възглаш: Ꙗко ты еси освѧщенїе наше и тебѣ</span><br/><span>славѫ възсилаемъ, ѡтцоу и сыноу и свѧтомꙋ доухꙋ нинѣ</span><br/><span>и присно и въ вѣкы вѣкѡмъ. – Съ мирѡмь изыдѣмъ.</span><br/><span>Дїаконь: Господꙋ помолим сѧ.</span><br/><span class="pagenum"><br/><span>389</span></span><br/><span>Молитва за амвонѡм възглашаема: Благословѧй</span><br/><span>благословѧщѫѧ тѧ, господи, и свѧтѧ оуповаѫщих</span><br/><span>на тѧ, спаси люди своѫ и благослови достоанїе твое.</span><br/><span>Исплъненїе цр(ъ)кве твоеѫ съхрани, освѧти любѧщѫѧ</span><br/><span>благолѣпїе храма твоего. Ты ѧ възпрослави бож(ь)стъвноѫ</span><br/><span>твоеѫ силѡѫ и не ѡстави нас, ꙋповаѫщїихь на тѧ. Мирь</span><br/><span>мирꙋ твоемꙋ дарꙋй, цр(ъ)квамь твоимъ, свѧщенникѡмъ,</span><br/><span>царемъ нашимь, воемь и въсѣмь людемь твоимь. Ꙗко</span><br/><span>въсѣко даанїе благо и въсѣкь дарь съврьшень съвыше</span><br/><span>есть, съходѧ ѡт тебе, ѡтца свѣтомь, и тебѣ славѫ и</span><br/><span>благодаренїе и покланѣнїе възсилаемь, ѡтцоу и сынꙋ и</span><br/><span>свѧтомоу доухоу, нинѣ и присно и въ вѣкы вѣкѡмь.</span><br/><span>Молитва, вънегда потрѣбити свѧтаа:</span><br/><span>Ѡтвръзе сѧ и съвръши сѧ, елико по нашей силѣ, Христе,</span><br/><span>боже нашь, твоего съмотренїа таиньство. Имамы бѡ</span><br/><span>съмр(ъ)ти твоеѫ памѧт(ь), видѣхѡмь въскр(ѣ)сенїа твоего</span><br/><span>ѡбразь, исплънихѡм сѧ нескончаемыѫ жизни, насладихѡм</span><br/><span>сѧ неистьщаемыѫ пищѫ, ейже и въ бѫдѫщемь вѣцѣ</span><br/><span>въсѣхь нас сподобити сѧ благовѡли благодѣтїѧ прѣчистаго</span><br/><span>ти отца и свѧтаго и животворѧщаго ти доуха нинѣ</span><br/><span>и присно и въ вѣкы вѣкѡм, амин.</span></p></div>
</div>

	</div>

	<div id="footer">
		
		<div>&copy; Софийски университет &bdquo;Св. Климент Охридски&ldquo; 2011-2019</div>
		
	</div>

</div>

</body>
</html>
