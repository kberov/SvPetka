
Текстов корпус
Похвалноѥ ст҃ои великомⷱ҇нци неⷣли
Заглавие на латински:Laudatio sanctae magnae martyris Dominicae
Жанр:Похвално слово
Автор:Евтимий Търновски
Дата на ръкописа:1479 г.
Дата на превода:
Дата на преписа:
Правопис:Среднобългарски / Търновски
Име на ръкописа:Панигирик на Владислав Граматик
Хранилище на ръкописа:Рилски манастир
Сигнатура на ръкописа:4/8
Страници:603v-611v
doc_iddoc_159
603v
іоулїа , ꙁ҃
Похвалноѥ ст҃ои великомⷱ҇нци неⷣли • съписано єуѳимїемь патрїархѡⷨ тръновꙿскыимь • блⷭ҇ви . ѡч҃е 
Съꙁываетъ нась вина настоещаго праꙁника къ д҃ховномоу тръжьствоу , и трапеꙁꙋ прⷣѣставлꙗеⷮ ѻбилноу стрⷭ҇трьпице страданїи . нѐ вещными нѣкако оукрашеноу брашны , нъ своихь страданїи оу҄пъщренноу кръвными строуами , и ѻбрадованнѣ веселещоу любопраꙁнⷣьстьвныиⷯ дш҃е • Сїю трапеꙁоу ꙁреще , веселꙗхоу се аг҃гли . ликьствоують ч҃лвци . стрⷭ҇трьпци роуⷣют се • Едини же печалоуюⷮ бѣсѡве , ꙁреще небрѣгомы себе и ѿ въсѣхь нароугаемы , и мⷱ҇нкы вѣнчаваемы и почьсти прїемлюще ѿ прьваго подвигоположника влⷣкы • Самꙿ бѡ ѻбѣтова рекь , идеже єсмь аꙁь тоу и слоуга мои боудеть • Кто не оудивит се и прославить прѣбл҃гаго влⷣкоу , иже собою побѣдоу на врага поставльшаго , и даже до крⷭ҇та и съмрьти себе смѣривша , и ꙁа рабы въкоушьша съмръть . и въ гробѣ трид҃невновавша . и въскр҃сꙿша въ славѣ • Того подражаше мⷱ҇нци страстеⷨ , ꙗко да и съ нимь прославет се . и тѣлеса на раны прѣдаахоу • на мъче • на ѕвѣре • на ѡгнь • и на такова многа лютаа , ꙗко агньци неꙁлобиви себе на ꙁаколѥнїе приводеще , и съ тьщанїемь въходеще въ подвигь • строужеми • ѻпалꙗеми • бодоми • стрѣлаеми • и просто въсакь видь моукаⷨ трьпеще • побѣждааше бо сїа въса влⷣчнꙗа любовь • бѣ бо тогда видѣти поꙁорь гроꙁьнь и оужаса испльнѥнь • стоахоу мⷱ҇тлѥ ѻрганы дръжеще моучителные • слоугы тьщаахоу се • бѣси подвиѕаахоу се на ꙁлаа потыкающе . готоваахоу се колеса . мъчеве ѡстрими бѣхоу . ѡгнь вьꙁгнѣщаашеⷭ҇ . конѡбе въꙁвараахоу се • Ѕвѣрїе ꙁїаахоу , и мⷱ҇нци наѕѣми стоахоу тѣлесы непотресною дш҃ею къ вьсакомоу видоу моукь себе ѻпльчающе , и̑ свѣтлоу поставлꙗюще побѣдꙋ . дивлꙗахоу се оубо съ н҃бсе сїа ꙁреще аг҃гели . радоваахоу се аплⷭ҇и • красоуахоу се патрїарси • и влⷣка веселꙗше се почьсти и вѣнце готовае рабомь • и поуть творе съ нб҃сныиⷨ въсходь • прочее посрамише се бѣси • оупраꙁни се дїаволꙗ сила • иꙁнемагаахоу слоугы • притоупише се моучителнаа ѻроудїа • притоупи се съмрътное жело • идѡли съкроушише се • капища ѻпоустѣше • сквары прѣсташе • нечъстїе погыбе • х҃сꙿ црⷭ҇твоуеⷮ • бл҃гочъстїе просїа • цр҃кви процъвте • мⷱ҇нкь въса ꙁемлꙗ испльни се мощеи • Сихь бжтⷭ҇внаа блгⷣть ѻсѣнивши , истѡчникы тѣхь покаꙁа исцѣлѥнїѡⷨ . аще бо и ѿ ꙁдешныиⷯ прѣидоше , нъ на нб҃сехь д҃ше ихь въдварают се . аще и поⷣ ꙁемлѥю тѣлеса ихь съкрьвена соуть ,
604r
нъ мощи ихь бжтⷭ҇вные испльнѥны соуть силы • ѿ ꙁемлѥ прѣходеть , нъ вѣкы вѣчные не прѣходеть . кръви на ꙁемли проливають , нъ на нб҃сехь вѣнци тѣхь плетоут се главамь . не ꙁри ꙁанѥ соухи соуть кости , нъ на истѣкающоую ѿ нихь бжⷭ҇твноу блгⷣть . ѿ сиⷯ недоугѡⷨ исцѣлѥнїа . бѣсѡмь ѿгнанїе . д҃шамь просвѣщенїе . печалныхь прѣмѣнѥнїе . къ б҃оу дръꙁновенїе . аще оубо прѣжⷣе въск҃рсенїа таковаа тѣхь слава , колика бꙋдеⷮ по въскр҃се́нїи свѣтлость . Сего ради ѿ нась почитают се • не ꙗко да славоу ѿ нась прїимоуть , нъ ꙗко да мы тѣхь поминанми ѻсщ҃аем се и въ ревность прїидемь тѣхь б҃голюбьꙁнѣишаго оусрьдїа • аще бѡ оубо мы иже на ꙁемли вѣмы добродѣтѣль исправлꙗющїихь дроугѡвь сице почитати и тѣхь чюдити се подвигоⷨ , колми ѿ х҃а ѻ нѥмже подвиѕаше се колико тьмами въспрїимоуⷮ нескаꙁанные почьсти и славоу • Сице бо и корабници твореть , тьмами прїемлюще бѣды и бранеи вещьше лютьиⷯ . и къ ѕвѣремь ѻпльчают се морсꙿкыимь ни въ чтоже та въмѣнꙗюще , ꙗко да тъчїю свои корабль и коуплю въ пристанище приведоуⷮ . тако и мⷱ҇нци прѣмнога пострадаше лютаа , и тѣлеса раꙁличными раꙁдробише моуками никак же ѻ сихь попекше се , ꙗко да нб҃снаа насладет се жилища • ꙁде оубѡ пѡдвиѕи и борбы , тамо же почьсти • ꙁде ꙁлостраданїа , тамо веселїе нескаꙁанно . и да навыкнеши ꙗко тако ѥⷭ҇ , слыши павла гл҃юща . пѡдвигь добрыи подвиѕах се • теченїе скончахь . вѣроу съблюдохъ . прочее что . тѣмꙿже щедитꙿ ми се правды вѣньць . где и когда • Егоже въꙁдасть ми г҃ь въ д҃нь ѻнь праведныи соудїа • ꙁде тече , и тамо вѣнчает се . ꙁде побѣди , и тамо въспрїиметь • и прочее не не вѣроуи . Г҃лѥтꙿ бо пакы въ иномь павль . Си въси послоушьствованїи вѣрою , не прїеше ѻбꙗтованїа . б҃оу лоуче нѣчто , проꙁрѣвшоу , да не беꙁ нась съвръшени боудоуть • Сихь ради мⷱ҇ничьскые страдбы ѕѣлны , стрⷣальчьскые борбы свѣтлы , аще моуже речеши , аще жены , аще и младые дѣти . въси доблѥстьвны на врага поставише побѣды . въсѣхь ѡбщїи подвигь . въсѣхь поꙁорище ѡбще , нъ и н҃бсное црⷭ҇тво въсѣмь ѡбще . сътворивыи бо моужа , и женоу сътвориль ꙗ ѥсть бжⷭ҇тьвныи ѿвѣща глась • Тѣмꙿже и павль г҃лааше • вѣрою авраамꙿ сътвори се и се , прьвые иже прѣжⷣе его прⷣѣрекь • таже приведе • вѣрою сар҄ра силою въꙁложенїемь сѣмене прїеть , и не въ врѣме въꙁраста роди • и не тьчїꙋ сар҄роу и ревекоу ,
604v
нъ и иные мнѡгы бес числа въ бжⷭ҇твныⷯ ѻбрещеши писанихь раꙁличными просїаⷡше добродѣтѣлми • ѻвые оубѡ въ сьпреженихь , ѻвые же въ д҃вьствѣ , ѻвые же своими страданми и кръвеи токы тѣмꙿжеⷣ єдинѣмь ѥⷭ҇тсвѡⷨ съпостата врага до конца ниꙁложивше къꙁни , и ради сего ѿ єдиного вѣнчаше се влⷣкы , храбрьскы съплетꙿше се дїаволꙋ , и почьсть побѣдѣ прїемше . намꙿ же н҃нꙗ въ выноу прⷣѣлежиⷮ стⷭ҇рстръпице паметь . чъстнїи пѡдвиѕи . славное трьжьство , и слово ѿвлачить къ доблѥсти тоѥ храбрьстьвь . Елма не вѣмь како многыхь мимотече тоѥ подробноу скаꙁати моужьстьвные пѡдвиги и юже ѡ х҃ѣ страдбы . нъ мала нѣкаа въ кратꙿцѣ скаꙁавше , тако просто прѣтекоше • или врѣменю въꙁбранившоу , или ѿлаганїю тѡ прикрывшоу . таже ѿ древныхь и та и нарочитыиⷯ мⷱ҇нць сꙋщи , и ѿ иже ѻ х҃ѣ оусръдно пострадавшїиⷯ • Котораа же си ; недѣлꙗ въ мⷱ҇нцахь прѣхвалнаа •  ꙁⷱ҇а́ х҃оу ꙋневѣщенаа д҃ва • нескврьннаа голоубица • бжⷭ҇твныи дѡмь • добродѣтѣлѥи хранило • чистаа агница • таиннаа мѵ̈рѡположница . ластовица бл҃гоглаг҃ливаа . тръпѣнїа стлъпь . ѻд҃шевлѥнныи адаманть . ꙁаключенныи врътогрⷣа . лоꙁа мнѡгоплоднаа добродѣтѣлѥи . нъ да въса ѻставльше , на начело рожⷣенїю прѣидѣмь • и видимь ѿ коудꙋ въ свѣть проиꙁыде и како въ житїе таковаа прїиде и кто рожⷣшеи и въспитавшеи , и каковь корень ꙗвльше се ѿрасли • Дїоклитїанꙋ оубо нечъстивѣишомꙋ и соуровѣишомꙋ недостоинѣ црⷭ҇твїа скѵ̈птра правещоу , ꙁавѣщанїа посилаахоу се по въселѥнѣи , єже х҃а ѿмѣтати се , и скврънныиⷨ идѡломь нѣмыимь и глоухыⷨ жрьтвы приносити • Семоу нечъстїю по въсеи въселѥннѣи прошⷣъшоу , мнѡѕи ѿ бл҃гочъстивѣ живоущїихь , страхѡⷨ съпретоваахоу се многѡⷨ и въ боаꙁни и страсѣ прѣбываахоу нощїю и дънїю . съ слъꙁами молеще се топлѣ , бжⷭ҇твноую на млⷭ҇ть приꙁываахоу силоу , въ єже помощи тѣмь и таковаго истръгноути тѣхь неистовꙿства . къ симꙿже , и тишиноу б҃жїимь подати цр҃квамь , и хрⷭ҇тоименитомоу испльненїю • Тогда ꙋбо тогда , и сїе бл҃женные поꙁнаваахоу се родителѥ • б҃лгочъстиви оубо родѡⷨ , бл҃гочъстивѣиши же вѣрою єже въ х҃а • чъстнаа въ истиноу двоица , и добродѣтѣлныи съпроугь • ѿц҃ь оубо дорѡѳеи нарицааше се , м҃ти же , єѵсевїа • ꙗкоже дроугыи єлкана съ анною иже древлѥ мл҃твою самоуила рожⷣьшеи неплодни соуще . беꙁплодни оубо чеды ,
605r
мнѡгоплодни же добродѣтѣлми • въ цр҃кѡвь ꙋпражнꙗюще се д҃нїю и нощїю , топлые испоущающе слъꙁы • и прилежными мл҃твами чедо полоучити просеще • молеще се • ѻбѣщавающе се • что не дѣюще да тъчїю желаемое полоучеть . прѣклони се оубѡ иже въ щедротаⷯ богатыи , прошенїе тѣхь испльнꙗе , и волю боещих се его сътвори и мл҃твоу ихь оуслыша • и дарова тѣмь мнѡгожелателное чедо женскы поль . и ꙁа єже родити се тои въ г҃ьскыи недѣлныи д҃нь , нарекоше име ѥи недѣлꙗ • по семь , и бжⷭ҇твномоу тоу спⷣобише кр҃щенїю . и мл҃твы оубѡ плодь , красьнь ꙗвлꙗаше се въꙁорѡⷨ , краснѣиши же д҃шевными добродѣтѣлми . въспитавааше се оубо тѣлеснѣ , накаꙁовааше же се прилежнѣ и прⷣѣспѣвааше въꙁрастѡⷨ . и бѣше ꙗкоже дрѣво насажденно двⷣьскы при исходищѡⷯ водныⷯ , плодь добрыиⷯ дѣль подавае въ свое врѣме • тоѥ же родителїе по ѡбѣтованїю , хранꙗхоу и съблюдаахоу ѻтроковицоу въꙁложенїе б҃ви тоу сътворити хотеще . ѻна же сїа иꙁвѣстно вѣды , тъщааше се по пѣнїѡхь въвести тоу ц҃рь въ клѣть свою , и слышати мнѡгожелателныи женихѡвь къ нѥи гл҃ющь глась . Се еси добра искрънꙗа моа се еси добра и порока нѣсть въ тебѣ . прѣбывааше прочее добраа ѻтроковица д҃вьство чисто хранещи и въ чистотѣ и цѣломоудри ходещи • въ сихь оубо тои соущи и таковыхь , гоненїе подвиже се велїе , и иже бл҃гочъстивно жити хотещеи , въсхыщаеми бѣхоу ꙗкоже ѡвце ѿ влъкѡвь , и инь инамо ѿводими . ѻви въ ꙁаточенїе . дроуѕїи же въ тъмнице раꙁличны , ꙁа єже ѿврѣщи се х҃а и жрѣти идѡлоⷨ • Тоуга оубѡ и недооумꙗнїе въсѣхь ѻбьѥмлꙗше , и оувы и горе слышаашеⷭ҇ по въсоудꙋ • съ иными оубѡ многыми , и сеѥ родителѥ съ нѥю ѥти бывше , и приведени прⷣѣсташе нечъстивѣишомꙋ дїоклитїаноу . ѻни же въпрашаеми , хрїстїаны себе исповѣдаахꙋ . нъ ть неистове се , повелѣ бити тѣхь нещедно • и семоу на мнѡѕѣ бꙑвшоу , ѿсилают се прочее къ і̇оустоу доуцѣ въ страны мелїтинскые , и тамо моученїа коньць прїеше , недѣлю же къ маѯїмоу кѥсароу въ нїкомидїю ѿпꙋсти • ѻна же въ тьмницоу ѿведена , топлыми къ б҃оу молꙗше се слъꙁами , оукрѣпитї ю на пѡдвигы , и неослабноу покаꙁати въ моукахь . не многы же д҃ни тоу прѣбывши , въ єдинь ѿ д҃нїи соудищоу прⷣѣоуготованнꙋ , и нарѡдоу бесчисльноу събраноу , въ свѣтлыихь красоуе се прїиде кѥсарь . и на соудищи сѣдь , повелѣ ст҃оую ѿ тъмнице привести • Семоу же бывшоу , на красотоу лица ѥе ꙩчи въси оупираахоу • бѣ бѡ красѡтоу лица нескаꙁаноу имоущи • начетꙿ же въпрашати ю кто и ѿ коудоу еси , и каковыхь сълоучи се родителѥи • Хв҃а раба аꙁь ,
605v
и хрїстїань родителѥи вѣтвь ѻтроковица ѿвѣща • и ради сего прѣкланꙗю колѣнѣ къ ѡ҃цꙋ г҃а нашего і̇҃у х҃а ѿ нѥгоже въса , проклинаю же идѡлы и до конца ненавижⷣоу и тѣх и чътоущихь ѥ • Кесарь ѿвѣща . велми тебе соуровоу виждоу • соуровѣише же и ѿвѣты вѣщающоу . нъ съмотри ꙗже ѻ себе . и поклони се богѡмь , и ти простетꙿ ти єлика на нихь похоули . ѕѣло бо млⷭ҇тиви соуть и пощедетꙿ ти юнѡсть . послоушаи оубо мене и пожри великыиⷨ богомь , и бл҃гыⷯ насладиши се въсѣхь , и богатьство тебѣ доволно дароуюⷮ . ѻброучника же и рабь и рабынѥи насладиши се • Тако ми великыиⷯ богѡвь неⷣлѥ , аще мене послоушаеши , и с҃ноу ц҃ревоу ѻброучницоу те ꙋстрою • Ст҃аа противоу симь ѿвѣща . ц҃ра ц҃ремь с҃ноу ѻброучих се аꙁь , ємоуже слоужеть бл҃гоговѣино нб҃сные силы , иже ѥсть нб҃оу и ꙁемли творьць , плъⷮскаго же ѻброучника гнꙋшаю се . идѡлы ненавижⷣоу и чътоущїихь тѣхь ѿвращаю се . поⷣбниимь да боудоуть творещеи ѥ , и въси надѣющеи се на нѥ • Мч҇҇телꙿ же раꙁгнѣвав се , повелѣ на ꙁемлю поврѣщи ю и жъꙁлїемь по хръбтоу нещедно бити , ꙗкоже крьви мноѕѣ ꙁемльное покрыти лице . нарѡди же слъꙁами себе ѻбливаахоу , ꙁреще толикоую лица ѥе красѡтоу напрасно оуведающоу , и въпїахоу на мⷱ҇телꙗ • прѣстани ѽ соудїа • пощеди ѻтроковицоу сїю . ѻнꙿ же иꙁлиха гнѣвае се раны къ ранамь прилагааше , и соуровы не оумегчааше нравь • на мнѡѕѣ же биемѣ тѡи , поꙁдѣ нѣкогда повелѣ прѣстати слоугамь . и г҃ла къ нѥи довлетꙿ ли ти сїа къ накаꙁанїю , или распетаго чаеши помощи тебѣ • Ст҃аа г҃ла . г҃ь мои і҃с х҃с хоулѥнїа твоа да оупраꙁниⷮ . и къꙁни твое беꙁ вѣсти да сътворить . мене бо ничто же ѿтрьгноути можеть ѿ любве моего влкⷣы . аще и дващи толико рань . аще и трищи въꙁложиши на ме , не въꙁможеши мене оувѣщати . оустыдѣв се оубо соудїа нарѡда коупно же и пристрашьнь бывь , повелѣ въ тъмници тоу ꙁатворити • ѻна же на м҃лтвоу себе прѣклонши , въсоу же нощь беꙁ съна прѣбывши . аг҃гль бо г҃нь съ нб҃сь съшъⷣ исцѣли тоу ѿ рань , и дръꙁаи прирекь и не бои се , въ скорѣ бо ꙋꙁриши славоу б҃жїю . ѻна же радости мнѡгы испльнꙿ се бл҃агодарещи прѣбыⷭ҇ прочее • Не мнѡго же д҃нїи тоу прѣбывь , повелѣ прⷣѣдставлѥна быти пакы соудищоу • Семоу же въ скорѣ бывшоу , начеть ноудити ю ѿврѣщи се х҃а и поклонити се богѡмь • ѻна же не послоуша . да ꙗко видѣ тоу непрѣклонноу срⷣцемь и д҃шею , доволно тоу ꙋкоривь , посла къ іларїѡноу кнеѕоу вїѳинїискомоу .
606r
тои же ѿведенѣ , мнѡго истеѕана бывши . да ꙗко видѣ тоу доблѥстьвнѣ стоещоу , повелѣ стрѣщи ю въ тъмници доидеже прⷣѣставить тоу соудищоу . мнѡѕи же ѿ вѣрныхь ѻ таи тамо прихождаахоу мъꙁдоу дающе тъмничныимь стражеⷨ , и оучими бѣхꙋ ѻ вѣрѣ иже въ х҃а . въсе же ѻнѡ врѣме въ постѣ и бдѣни и слъꙁахь проваждааше • Въ единь оубо ѿ д҃нїи скврънныи ѻнь соудїа иꙁьшⷣь на соудище , сѣде свѣтло поꙁорище оустроивь • Приведенѣ же ст҃ѣи въпрашаема бѣше и ноудима покорити се и пожрѣти идѡлоⷨ • ѻноу же ꙗко непрѣклонноу раꙁоумѣ , ѿлагааше ѻжидае покоренїе . и съмотри къꙁнь . видѣ бо моудрованїе ѥе крѣпко , и д҃шевное ꙋстроенїе непоколѣблѥмо , не въсхотѣ напрасно оусѣкноути ю . нъ ѻвогда оубо ласканꙿми . ѻвогда же прѣщенꙿми бесѣдовааше къ неи . и ѻвогда славы и чъсти . риꙁы же мнѡгоцѣнны и богатьство ѻбѣтовааше мнѡго , ѻвогда же мⷱ҇тельные ѻрганы прⷣѣлагааше . ꙗре се . прѣте . ꙁаклинае се , и никако же въꙁмагааше • г҃лааше бо бл҃женаа • твори єже хощеши ѽ соудїа • не ѿвръгоу се х҃а . не пожроу идѡлоⷨ . не принесоу ливань . не хощоу покорити се твоемоу скврънномоу повелѣнїю • Се прⷣлѣжить тѣло мое тебѣ • моучи . строужи . пали . на сънѣдь прѣдажⷣь ѕвѣремь . и поⷣбнаа симь єлика аще хощеши твори , аꙁ бо идѡломь не пожроу . ни же пѻвелѣнїю твоемоу повиноу се • Раꙁьꙗрив се оубо мⷱ҇тель , повелѣ бити ю и по семь по въсемоу влачити градоу , єда како влачима оусрамит се и пожреть покорив се • влѣчахꙋ оубо ею потеще посрамити , и съпротивное бывааше • свѣтлѣиши мⷱ҇ца ѿ стоуда ѻного бывааше , и въсе иже тогда ꙁрещее , ревнителѥ своеи твораше добродѣтѣли . влачима бѣ по въсоудоу , ꙗко да не тъкмо ѿ слышанїа навыкноуⷮ борбы , нъ да и самоую мⷱ҇нцоу ꙁреть ꙁрителѥ вѣнчаваемоу . И єликы длъгы тои протеѕаахоу страдбы , толико свѣтлѣиши поутїе въси бываахоу • Елико болшее полагаахоу се моукы , толико свѣтлѣишее ꙗвлꙗахꙋ се борбы . Елико печалнаа протеѕахоу се на врѣме , толико тръпѣнїе тоу искоуснѣишоу твораше • ибо и ꙁлато на мнѡго врѣме прѣбывше въ ѡгни , чистѣишее бываеⷮ • ꙗкоже и тогда с­҃тые д҃ша • влачимѣ паче на врѣме , съвтѣше се • И ничто же ино , нъ побѣдоу на се и на дїавола мⷱ҇нцоу ꙗвлꙗахоу и ѻбличителницоу Еллинꙿскаго соуровꙿства • покаꙁающоу хрїстїанꙿскаго б҃лгочъстїа , великое ꙁнаменїе х҃воу силоу .
606v
накаꙁанїе и съвѣтованїе вѣрнїимь , єже оусръдно тѣмь трьпѣти въ пѡдвигоⷯ . проповѣдателѥ быти б҃жїе славы . оучителѥ таковыиⷨ борꙿбамь . молитꙿ бо въсѣхь тоѥ страданїѡмь ревнителѥ бꙑти . не гласѡмь тъкмо съвѣтовае , нъ и самыми вещꙿми троубы ꙗснѣишїи испꙋщае глась . и ꙗкоже н҃бса повѣдоуюⷮ славоу б҃жїю не глⷭ҇а испꙋщающе , нъ свѣтлостїю лица ꙁрителꙗ къ чюдеси съдѣтелѥвоу прѣсилающе , тако оубо и мⷱ҇нца тогда повѣдовааше славоу б҃жїю . н҃бо оубо и та соущи , и мнѡго видимаго сего свѣтлѣише . не бо тако нб҃сноую добротоу иꙁьꙗвлꙗахоу ѕвѣꙁднїи ликове , ꙗкоже мⷱ҇нце тѣло свѣтлѣише покаꙁоуахоу ꙗꙁвьнаа мѣста • Прѣставшимꙿ же ѿ неистовлѥнїа слоугамь , пришъⷣше пометноуше тоу ис полоу мрътвоу въ тьмницоу ꙗкоже нѣкое брѣме , оудомь съкроушенѡⷨ въсѣмь , и бѣ оубо тамо прѣнемагае и малод҃шьствꙋе . въ нощи же ѻнѡи свѣть велеи въсїа въ тъмници . ꙗви же се ѥи сп҃сь и исцѣли ю ѿ ꙗꙁвь рекь къ нѥи , дръꙁаи не бои се , с тобою єсмь . ѻна же дръꙁновенна бывши , прѣбыⷭ҇ прочее до ꙁаоутра раⷣуе се и бл҃годаре б҃а • Въ прочїи оубо посла моучитель иꙁведеноу тоу прⷣѣставити соудищоу , непщевавь тоу ꙋмрѣти оуже хотещоу . да ꙗко пришъⷣши ста красна оубо лицемь ꙁдрава же прочее и тѣломь • дивлꙗше се мⷱ҇тель и въсь въ недооумѣни бѣ . и г҃ла къ неи . тако ми великаго асклипїа и апѡлона д҃вце , мнѡго въꙁлюбльше пощедѣше те бѡѕи • къ симь ѿвѣща ѻна . не бѡѕи мене пощедѣше , нъ б҃ъ б҃гомь и г҃ь г҃демь І̇҃с Х҃с б҃жїи прѣвъꙁлюблѥнныи и съпрⷭ҇носꙋщныи с҃нь . иже въсе къꙁни вражїе оупраꙁни . ть мнѣ ꙗвль се побꙗдоу дарова , побѣдити тебе и въса ѡ҃ца твоего дїавола начинанїа • Соудїа г҃ла . мнѡгаа ѻставль , пожри богѡмꙿ , и прїимеши ѿ нихь мнѡгое въꙁмъꙁдїе и чъсть , и мене ѡ҃ца приснаго въмѣниши • Ст҃аа рече . бѡѕи твои нѣми и глоуси соуть . и ни же тебѣ помощи могоуⷮ ни же себе полѕоують • г҃ла ѻнь . прїиди въ цр҃кѡвь и пожри , и оуꙁриши бл҃годѣтелꙿство ихь и силоу • ѻна же ѿвѣща роугае се . аще оубо покажеши ми тѣхь помощь и силоу , поидоу с тобою . ѻн же ѻбѣщав се поиде въ цр҃ковь • народи же видѣвше ꙗко въ цр҃ковь поидоше , оутекомь тамо съхождаахоу се • Еллини оубо раⷣующе се , хрїстїане же поникли и сѣтоующе . С҃таа г҃ла • что соуть имена богѡмь твоимь • Соудїи рече . асклипїе • єрмитръ великыи • и апѡлонь • и дїе . и дїонѵсь , и прочїи по редоу • С҃таа рече . и что н҃нꙗ велиши .
607r
мⷱ҇тель г҃ла . падь поклони се и пожри , и млⷭ҇тиви тебѣ боудоуⷮ ѻ въсѣхъ ихꙿже съдѣа въ нѥ • ѻна же колѣна на ꙁемлю прѣклонꙿши . и срⷣчнѣи ꙩчи на н҃ебо въꙁведꙿши , съ слъꙁами помоли се рекь • Влⷣкѡ г҃и І҃̇ѵ Х҃е . приꙁри на ме ѻкаанноую и недостоиноую рабоу свою въ чась си . и оукрѣпи ме исповѣдати име твое славное и великое прⷣѣ ц҃ри и кнеѕы и въсѣми людꙿми . ꙗко да поꙁнають въси ꙗко велеи еси и страшьнь , и нѣⷭ҇ б҃а раꙁвѣ тебе иного . нъ тебѣ въса тварь покланꙗет се и тебе славиⷮ . тебѣ бѡ работають источници . беꙁнⷣы . сл҃нце . лоуна , и въсь ѕвѣꙁднїи ликъ , и красѡта нб҃снаа • приꙁри съ н҃бсь млⷭ҇тивныимꙿ си ꙩкомь , и покажи прⷣѣ въсѣмь народѡⷨ симь , ꙗко ты еси єдинь истинныи б҃ь сътворивыи н҃бо и ꙁемлю и въса ꙗже въ нихь . идѡлы же сїе нѣмые и глоухые иже на прѣльсть людемь твоимь поставлѥные , въскорѣ раꙁдроуши бжⷭ҇тьвною силою своею • ꙗко да и въсемь прославит се великолѣпное име твое . ѡ҃ца и с҃на и ст҃го д҃ха . н҃нꙗ и прⷭ҇но и въ вѣкы вѣкѡмь аминь • Вънеꙁаапоу же бысть троусь велеи , испадоше иже въ капищи идѡли въси и съкроушише се и быше ꙗкоже прахь , и въшъⷣши боура вѣтрьнаа раꙁвѣа прахь на въꙁдꙋхь . и пришъⷣши млънїа ѡгньнаа и пожеже лице іларїѡнꙋ кнеѕꙋ , и ниспадь съ прѣстола иꙁдьше • нарѡди же видѣвше въпїахоу , великь б҃ь хрїстїанꙿскыи • мнѡѕи же ѿ єллинь вѣровавше въ име г҃а нашего І̇҃ѵ Х҃а , прїеше с҃тое кр҃щенїе , и причьтени быше вѣрныиⷯ стадоу • Ст҃аа же мⷱ҇ница раⷣуе се поаше съ дв҃домь . въꙁнесоу те г҃и ꙗко поⷣѥтꙿ ме , и нѣси въꙁвеселиль врагь моихь ѻ мнѣ . г҃и б҃е мои въꙁвахь тебѣ и исцѣлил ме еси • г҃и въꙁвель еси ѿ ада д҃шоу мою • враѕи твои г҃и спети быше и падоше , мы же въстахѡмь и исправихѡм се . сѣть съкроуши се и мы иꙁбавлѥни быхѡмь • помощь наша въ име г҃нѥ сътворꙿшаго н҃бо и ꙁемлю . и пакы . блгⷣть б҃ви ꙗвлꙗющомоу нась ѻ х҃ѣ і҃сѣ , и воню раꙁоума его ꙗвлꙗющомоу ради нась въ вьсакѡⷨ мѣстѣ • Сїа оубо видѣвше и слышавше мѣстнїи въси , сътѣкаахоу се къ нѥи слышати нѣчто ново ѡт нѥе хотеще • г҃лаахоу бѡ . дивна нѣкаа и видимь и слышимь въ вась ꙗковаже ѿ вѣка не слышаше се . приꙁыванїемꙿ бо распетаго , слѣпїи проꙁирають . хрѡмїи ходеть . прокаженїи ѻчищают се . мрътвїи въстають • мы же иꙁ начела слышимь ꙗко велицїи бѡѕи въсоу въселѥнⷩ҇оую промышлꙗюⷮ и съблюдаюⷮ . и силы мнѡгы сътворише . и бжⷭ҇тьвными тѣхь молитвами въсь съблюдает се мирь • распета же чл҃ка и крⷭ҇тоу ѻсоужⷣенна , вы б҃а твореще , въсоу въселѥнⷩ҇оую сметосте , вина бывающе мнѡгыихь кръвемь •
607v
М ⷱ҇ Мч҇нца же ꙗкоже иногда стефань бжⷭ҇твныи прѣмоудрѡсти и вѣры исплънши се , г҃лати начеть . аще хощете , скажоу вамь нашее вѣры таинꙿство • бѡгы ихꙿже вы вѣроуете и почитаете , нѣсоуть боѕи , нъ чл҃вци поⷣобострастни намь . ни бо н҃бо сътворише . ни же ꙁемлю . ни же въꙁдоухь . ни же море • нъ ѿ истины ꙁаблоудивше , ничто же полъѕно въ мирь приведоше . нъ чрѣвоѡбꙗденїемь и прѣꙁорствѡⷨ . блоудом же и пїанꙿствѡⷨ ѻбьѥти бывше , сами себе бѡгы нарекоше • что оубо творца и съдѣтелꙗ оставльше въсѣхь , съꙁданїю вънимаете • что же прⷭ҇носоущаго б҃а ѿрекше се , бѡгы наричете истоуканнаа . ихꙿже вещь смѣрена же и беꙁдоушна , съдѣтелꙿство же дѣла роукь чл҃чьскыхь , раꙁличными оупъщрена къꙁньми . даже до колѣ въ поучинѣ нечъстїа потаплꙗете се . даже до колѣ тъмою прѣлъсти покрываете се . достоаше ѿкръвеннѡⷨ лицемь славоу г҃ню въꙁирати • не слышасте ли ѿ соудꙋ оубо б҃лженнаго дв҃да горцѣ вась оунычижающа вънѥгда г҃лати , бѡѕи же єꙁыкь бѣсѡве • и пⷣобниимь да боудоуть творещеи ѥ , и въси надѣющеи се на нѥ , ѿ ѻноудоу же чюднаго исаїю велегласно проповѣдоующа , и прѣлъсти вашее ѻбличающа беꙁоумїе вънѥгда г҃лати . и испльни се ꙁемлꙗ мръꙁостеи и дѣла роукь ихь , и поклонише се ихꙿже сами сътворише пръсты своими • Сїмь ѿ мⷱ҇нце г҃ломь реченѡⷨ , въпрашаахоу пакы ѻни въ недооумѣнїе мнеще се тоу въвести • въ коего б҃а рѣше твоа оутврьди се вѣра , что же вѣры вашее таинꙿство • ѻна же оумь просвѣщень ꙁарами д҃ха и вѡдоу живѡтноую въ срⷣци своемь проповѣди слово имоущи • ѿ въсⷯѣ писанїи скаꙁовааше , величїа б҃жїа въꙁвѣщающи , сицеваа къ нимь г҃лѥ • Намь оубо єдинь б҃ь г҃ь І̇҃с Х҃с , непрѣмѣнныи ѡбраꙁь ѿч҃ь . недвижимаа печать . источникь жиꙁни . невечернїи свѣт и вѣчноующее сїанїе , имꙿже єже къ нѥмоу приведенїе ѻбрѣтохѡⷨ , и д҃ха ѻбщенїемь наꙁнаменахѡмꙿ се • иже н҃бо оукраси ѕвѣꙁнⷣыми добротами , ꙁемлю же въсачьскыми оупъстри цвѣты . и мор҄скые чл҃коу покори кѵ̈товы . и чл҃коу поучиноу простьрь и ꙗкоже по соуши прѣплавати повелѣ • Сего въсѣмь жителꙗ и ц҃ра оустрои , єгоже своима роукама съꙁда чл҃ка . єгоже въ раи поставль ,
608r
и юже въ нѥмь пище неꙁавистно наслажⷣати се ꙁаповѣда , єдиномоу тъкмо дрѣвꙋ невкоусноу быти ꙁаконоположивь . нъ иже присно добрыиⷨ ꙁавистникь гръдостїю въꙁвысив се , пръвые єго ꙁлобы къꙁнь покаꙁа . не могы ꙁрѣти въ таковыⷯ и толикыⷯ б҃лгыⷯ кыпеща чл҃ка , прѣлъстїю того ꙁапьнь надежⷣею прѣльстивь бжⷭ҇тва , иже ѿ вышнѥе ниспадыи ст҃ости . реⷱ҇ бѡ прѣѡ҃цемь . въ нь же д҃нь аще сънѣсте ѿ дрѣва , боудете ꙗкоже бѡѕи вѣдеще добро и ꙁло • Сїими тѣхь прѣлъстивь г҃лы , иꙁьгнаны иꙁь раꙗ сътвори . сихь съдѣтелю и б҃оу ѻсоудившоу , и поⷣ прѣстоуплѥнїа соудоⷨ оустрои . въсемь оубѡ ѻсоуждени ч҃лчьскыи рѻдь прѣбывае , и къ беꙁмѣстныимꙿ же стръмлѥнїѡⷨ и дѣломь бестоуднѣ оуклонꙿ се , и твари слоужити начьнь паче съдѣтелѣ , ꙗко тъмою гльбокою прѣльстїю дръжимь бѣ . нъ иже никогдаже свое млⷭ҇рдїе ꙁабываеи г҃ь , иже по прѣмнѡгоу ч҃лколюбивыи и приснопрѣбл҃гыи , оущедривь нашоу немощь • и не могы ꙁрѣти иже по ѡбраꙁоу его съꙁданное ѥⷭ҇ство лоукаваго ѻдръжимо стрⷭ҇тꙿми . нескаꙁанное єже ѻ нась свое чл҃колюбїе прїемь , прѣклони н҃бса и съниде по писанномоу . паче ѥⷭ҇ства же пожить въ чрѣва д҃вые . и доушоу и тѣло ѻчисти д҃хѡмь . и храмь себѣ съꙁда ѿ нашего смѣшенїа • Единь ѿ ѻбою проиꙁыде неиꙁреⷱ҇нно б҃ь коупно и ч҃лкь . ни же прїетїемь съдѣа смѣшенїе , ни же пакы приѻбꙿщи се съєдинѥнїю прїетїемь , нъ б҃ь въч҃лчив се прѣбыⷭ҇ . и се̏ иꙁвѣствоуеⷮ прѣславное въ истиноу таинꙿство . д҃ва и по рожⷣьствѣ съхранꙿши се д҃ва и прѣбывши , ни жѐ болѣꙁни ощоутивши , ни же болѣꙁнемь приплѣтающоую се сквръноу прїемши ѿноудь , ꙁа єже въ нѥи пожити въсемоу испльнѥнїю бжⷭ҇ства тѣлеснѣ , ꙗкоже великаа троуба истины чъстныи павль ꙗсно наⷭ҇ накаꙁа • О нѥиже и исаїа иже въ прⷪ҇рцѣхь велегласнѣиши д҃ха ст҃го испльнꙿ се и провъꙁгласи . ꙗко прѣжⷣе даже болѣꙁнемь прїити , болѣꙁни иꙁбѣже • Ꙍ нескаꙁанномоу єже ѻ наⷭ҇ съмотренїа таинꙿствоу • Ꙍ иже ѻ наⷭ҇ любве бжⷭ҇твные несытные • богатꙿ бо̀ сыи ѻбнища нась ради ꙗко да мы того нищетою обогатим се . пригвоꙁдив се оубо на дрѣвѣ крⷭ҇тнѣмь , мирꙿскыи грѣхь на нѥмь пригвоꙁди , и єже на ны̀ растръгноувь роукописанїе имꙿже порабощени дръжими бѣхѡмь , свобожⷣенїе намꙿ бесъмрьтїе дарова . раꙁⷣроушивꙿ бо адѡва црⷭ҇твїа и врата мѣднаа и верѣе желѣꙁные сломивь ꙗко б҃ь крѣпькь . иже тлѣнїемь оумрьщꙿвлѥные , живоносныимь своимь въꙁⷣвиже въскр҃сенїемь .
608v
ѿ соудꙋ на н҃бса въꙁьшⷣь , и иже иꙁ начела наше ѥⷭ҇ство къ б҃оу и ѡ҃цоу принесь , сѣде ѻ десноую прѣстола величьствїа на высѡкыхь , тако прїити пакы блаженыимь своимь оученикѡⷨ ꙁавѣщавь съ славою • Се̏ вѣры нашее таинꙿство • Си̏ бл҃гочъстїа дръжава • въсеи , въсакоу ꙋбѡ идѡлскоую слоужбоу ꙗкоже скврьно ѿвращаем се • Единомоу же живомоу б҃оу истинноую жрътвоу приносимь , єже ѥⷭ҇ плодь оустьнь . исповѣдоующе се того бл҃гости . тѣмꙿже пристоупите къ нѥмоу и просвѣтите се , и ѿ тъмы невѣрїа свободите се . не соущїихь богѡвь ѿрицающе се присно же соущомоу б҃оу покланꙗите се и того чътѣте • И сїа оубо мⷱ҇нца • Прѣємникоу же мⷱ҇телꙗ пришⷣъдшоу , и въꙁвѣщено ємоу бысть ꙗже ѻ с҃тѣи . оуѻлоусїа иже тъи бѣ . моужь ꙗрь и жесточаиши . жестокꙿ бо нѣкыи бѣше и гоубитель , и въноутрьнною срⷣчноую лютость ѻчесныиⷨ жесточьствѡⷨ наꙁнаменоуе , люто подааше своѥе ꙁлобы ꙁрещїимь ѻбличенїе . ть прѣѥмь игѥмонꙿства начелство ѿ иже тогда неистовнѣ правещаго црⷭ҇тво дїоклитїана , и повелѣ слоугамь готовити соудище . ѻбꙿтицаахоу по въсоудꙋ . мⷱ҇телна събыраахоу ѻроудїа . ковѣхоу мъче • колеса готоваахоу • въспалꙗахоу ѡгнь • и просто въсакь видь моукамь готоваахоу • Д҃ню же нарочитоу пришⷣъшоу • проповѣдници по въсоудоу посилаахоу се • соудище оуготова се • нарѡдь сътицааше се мнѡгь , и соудїа на соудищи сѣде , въсхыщеноу повелѣ привести на соудище мⷱ҇нцоу . и оубѻ жестоцѣ и лъвꙿскы на ню въꙁрѣвь , ръци ми рече , что ѥⷭ҇ толико твоего бестоудїа неистовꙿство , ꙗко ни же нашихь ꙁаконь покараеши се оученїѡмь , ни же ꙗкоже мы богѡмь подаеши поклонѥнїе . нъ странна нѣкаа въводиши оучителꙿства , єже въ распетаго имѣти вѣроу ꙋчещи . и єлико ѿ себе , не тъкмо непобѣдимыиⷯ богѡвь въꙁбранꙗеши чътилища , нъ и нѣкые прѣлъщаеши покарати се начинае твоемоу беꙁоумнѣишомоу мꙋдрованїю . или не вѣси самодрьжець повелѣнїа , ꙗковы на иже бѻгы не чътоущихь иꙁрекоше моукы ; нъ въса своа ѻставльши правдословїа , непобѣдимыиⷨ богѡмь жрътвоу принеси • Еѥ же ради себе оубо бл҃гопокори ꙋпокаꙁавꙿ намꙿ же паче себе любъꙁноу ѕѣлѡ оустроиши • Сихь мⷱ҇нца г҃ль слышавши , и бжⷭ҇твнымь желанїемь оуꙗꙁвеноу имꙋщи мысль , сицеваа къ соудїи ѿвѣща . ничтоже ѥсть намь ѿ иже въ х҃а любве ѽ соудїа проиꙁволнѣише . ни ꙁлата мнѡгоцѣннаго свѣтлость . ни каменїи мнѡгоцѣнныⷯ любочъстїе . ни мирꙿскые славы прѣгръдое въꙁношенїе • и просто рещи , въса ѿ юже въ х҃а любве намь оустроише се втораа • тѣмꙿже и ласкае , ѿстоупи .
609r
и прѣте же паче намь , въѕвѣраи се • Елико бѡ ꙗвиши се въ моукахь лютѣиши , толико ме покажеши вѣнчаваемоу свѣтлѣише • ѡгнь бѡ и мъчь и въсе моучныиⷯ съсоудь наведенїе , сладость паче намь а не мꙋка оустроит се • Елма же сїа слышавь мⷱ҇тель , и раꙁоумѣвь иже въ стоани тоѥ непрѣложное , и єже въ б҃а исповѣданїе неоуклонно , пръвѣе оубѻ повелѣ ꙁа ланитоу бити ю , непщоуе симь юность ѥе оустрашити . млад бо имѣаше въꙁрасть , десетими къ двѣма цъвтоущи лѣты • стрⷭ҇тръпица же моужьское въспрїемши моудрованїе . и ѥⷭ҇ства немощное боудоущїихь благь надеждею въжиливши , на н҃бо ꙩчи свои въꙁведꙿши , бл҃годарьстьвные гласы своемⷹ подвигоположникоу приношааше г҃лющи , бл҃годароу те давца бл҃гыимь ,  мⷧ҇ ꙗко ми таковое свѣтло начело н҃нꙗ моукамь покаꙁа . ꙗко подражанїю с҃псителные ти стрⷭ҇ти мое недостоиные ти рабы моученїе сътвори . ты бѻ чл҃колюбче влⷣкѡ въ своеи волнѣи стрⷭ҇ти юже ѻ нашемь сп҃сени въспрїеть , попоусти бити тебе по лицоу , Ꙍ дръꙁноутїа беꙁаконныхь , по лицоу приносити тебѣ ꙁаоушенїа . нъ иже тые оукрасивыи начело , бл҃говоли и даже до конца мⷱ҇нїе се єже въ те исповѣданїа скончавши , насытити се бесъмрътные твоѥе славы , и нетлѣнныихь ѻнѣхь насладити се почьстеи , ихже ѿ вѣка оугожⷣьшїимꙿ ти праведнымь ѻбѣтованїемь дарова • Еи влⷣкѡ въсѣхь , приклони оухо твое и оуслыши ме . к тебѣ бо приврьжена єсмь ѿ ложеснь • ѿ чрѣва м҃тере моѥе ты еси мои покровитель . манїемꙿ бѡ твоимь въсакыхь оубѻ прѣнебрѣгоу моукь томлѥнїи , въсоу же мⷱ҇телѥи раꙁрⷣоушоу къꙁнь . и тѣхь ꙁагради оуста гл­҃ющаа на те єдиного б҃а неправдꙋ . ꙗко блⷭ҇вень еси въ вѣкы аминь • Сїа моучитель слышавь , мнѡжае въспали се гнѣвѡⷨ • и повелѣ слоугамь въ скорѣ съблѣщи ю и волоуами жилами бити нещедно . ѻни же скорѣе слова повелѣное испльнꙗахоу • къ симь и желѣꙁными ꙁоубцы строугаахоу . и не к томоу ꙗко плъть строугаахоу тѣло мⷱ҇нце , нъ ꙗко камень нѣкыи беꙁдоушьнь . прочее же и оутробы ѥе въноутрь съкръвенное оустроенїе вънѣ иꙁливааше се прⷣѣ моучителѥмь • Поꙁдѣ оубѡ нѣкогда прѣстати слоугамь повелѣ . и понашае тои ѻ сълоучившїих се лютыхь , гл҃ааше • Какова кѵ̈рїаки борбы твоѥе прⷣѣдворїа . оубо поꙁна ли жесточьства своего и непокорства немощь ;
609v
нъ оубѻ аще послоушаеши мене съвѣтоующаго тебѣ , ѿстоупи ѿ єже въ бѡгы хоулы и непокорꙿства , исповѣдоующи тѣхь непобѣдимыи прѡмысль . аще ли покорити се мнѣ не въсхощеши , лютѣишее на те наведоу къꙁни несътръпимыиⷯ моукь • мнѡгыⷯ бо иже твоимь дръжимыиⷯ недоугѡⷨ , напрасно беꙁ вѣсти сътворихь , желѣꙁь честыми рѣꙁанми , ноужⷣнѣи прѣдахъ съмръти тѣхь тѣлеса • Рече же къ нѥмоу бл҃женаа • Ꙍ бестоуднаго ти и ѕвѣрскаго срⷣца крьвопїице . иже аще ме прѣщенꙿми оустрашил би и покориль по твоемоу желанїю , или аще ми би пѡмысль прѣвратиль . или крѣпость д҃шевноую раꙁрⷣоушиль , не быⷯ тебѣ съпротивила се и твоимь лоукавнѣишїимь къꙁнемь . нъ аще и тьмами моукы иные оумыслиши ми , мнѣ єже жити х҃с , и єже оумрѣти приѻбрѣтенїе . ѻ сихь , ꙁакалаи • рѣжи • ѡгню прѣдаваи • мъчю • и ино єже аще хощеши , въ скорѣ ме къ желаемомоу ѿслѥши , ємоуже живоу и движоу се и єсмь • Сїа слышавь мⷱ҇тель , на иноу пакы ѻбрати се моукоу лютѣишоую и жесточаишоую • ражны бѻ ражⷣежены напрасно ꙗко и искрамь съвтѣнїе испоущати беꙁмѣрное повелѣ въ слоуха ѻтроковице вънꙿꙁити . въсако же вѣсте и прѣжⷣе искоуса болѣꙁни несътръпимое . єдина бо ражⷣеженнаго желѣꙁа сквара , ꙗкоже млънїа нъшⷣьши моꙁгоу въ вьноутрьнꙗа , въсего того оумрьщьвлꙗеть . ꙗкоже прочее беꙁ дыханїа тоу пометноути сътвори , и прочее мрътвоу тоу въꙁнепщева мⷱ҇тель • Мнⷱ҇ца же єще въ крѣпости соущи оукрѣплꙗема пособїемь блⷣгти , и тоу накаꙁателꙗ и оучителꙗ имоущи , съ бл҃женыимь павлѡмь степенемь цр҃кѡвныиⷨ вънѥгда г҃лати , Егда иꙁнемагаю тогда сильнь єсмь • и пакы , Елико вънѣшныи нашь чл҃кь растлѣвает се , толико въноутрьнїи ѻбнавлꙗет се д҃нь д҃не , въста съ дръꙁновенїемь и ꙗкоже болѣꙁнеи ꙁабывши , ꙁа прѣꙁмѣрные иже въ г҃а любве , таковаа рече къ моучителю • что въ мнѣнїе приводить беꙁоумнаго , паче же въ неистовꙿство , непщевавь побѣдительныиⷨ соудѡмь на ны ѻбносити се . не тако малод҃шнаа аꙁ и недоблѥстьвна , ꙗкоже моуками покрити се и сѣтовно сътворити мое проиꙁволѥнїе . готова бо и пакы єсмь аꙁь въсакого томлѥнїа прилогь пⷣоѥти , и того крѣпко носити и ѿрѣвати , ꙗкоже камень влънамь прираꙁенїа . нъ не мни въ ѻроужи чювьстьвнⷨѣ тебѣ прⷣѣстати ми , нъ въ вьсеѻроужꙿстви вѣры . щить оубѡ х҃а моего прⷣѣлагаю кртⷭ҇ь . шлѣмꙿ же , иже въ нѥго исповѣданїа непобѣдимоую силоу . и брънꙗми правды ѻдѣах се , имиже ражⷣеженые стрѣлы прѣщенїи твоихь съкроушоу , и покажоу те побѣжⷣена ѿ моего моужьства , тебѣ своего немоужьства прїиемꙿшоу чювство • Елма же сїа слышавь мⷱ҇тель , не имѣаше что сътворити .
610r
недооумѣе же и оумѡмь оудивлꙗе се ꙗко не въꙁможе ꙗвити се таковыми моуками и ранами , доблѥсть д҃шевноую бл҃женые мⷱ҇нце поработити , конъць своего бѣсованїа юже на нꙿю иꙁнесе съмрⷮь , єже мъчеⷨ тои скончати се оусрⷣъствоуе • Н҄ъ ꙁри ми бл҃женые оусръдїе • прїемши бѡ съ радостїю на нѥмꙿже стоаше мѣстѣ сконꙿчанїа ѻсоужденїе , веселїа испльнши се идѣше на оусѣкновенїе . апⷭ҄льское ꙗкоже непщоую оучителꙿство въ себѣ поминающи . єже , кто ны раꙁлоучить ѿ любве х҃вы , скръбь , или тѣснота . или гонѥнїе • или гладь • или нагота • или бѣда • или мъчь • или ѡгнь • ꙗкоже ѥⷭ҇ писано , ꙗко тебе ради оумръщꙿвлꙗеми єсмы въсь д҃нь , въмѣнихѡм се ꙗко ѡвце на ꙁаколѥнїе . н҄ъ въсиⷯ въсⷯѣ прѣпобѣждаемь ꙁа въꙁлюбльшаго нась б҃а , и єлика симь поⷣбнаа и ключима • Сїими и таковыми себе оукрѣпльши д҃хѻвнѣ , ꙗкоже на праꙁникь а не на оусѣкновенїе гредѣше . да ꙗко оубо прїиде на мѣсто ѻнѡ идеже бл҃женыи конъць єже въ х҃а исповѣданїе хотѣше испльнити добрѣише же и оусръднѣише , въꙁведе свое ꙫчи къ живоущомоу на н҃бсехь . и таковые коупно мольбны и бл҃годарьстьвные томоу гласы ѿ гльбины срⷣца приношааше • Бл҃годароу те съдѣтелꙗ въсѣхь б҃а ,  мⷧ҇ ємоуже ѻброучих ѿ младенꙿства себе чистоу тебѣ прⷣѣставити и непорочнꙋ истиныи женише и моего жителꙿства подвигоположниче х҃е • тебе бѡ въжⷣелѣвши , єже ѻ тебѣ моученїа сего ѡброучих се съмрьть . нъ дажⷣь ми ради сего богатно въꙁмъꙁдїе єже с тобою житїе некончаемое , неоугашеноу съхранивь свѣщоу дв҃ьства моего єже въ те исповѣданїа маслоⷨ напааемꙋ и просвѣщаемоу . покажи ме моудрыимь д҃вамь х҃е мои равночисльноу , въводе ме съ ними въ нетлѣнныи чрътогь црⷭ҇твїа твоего . єи влⷣкѡ въсѣхь б҃е въседрьжителю и г҃и І҃ѵ Х҃е . съвръши мое теченїе . ꙗко да насытив се нелъжныиⷯ ти ѻбѣтованїи , блⷭ҇ве въсепѣтое име твоѥе бесъмрътные славы же и силы , съ ѡ҃цемь и с҃тымь д҃хѡмь , аминь • И г҃ла мъчникоу . пожди мало брате , и по томь повелѣное тебѣ испльниши . ѻбращь же се г҃ла къ прⷣѣстоещимь . молю вы братїа и сестры въсѣхь коупно ѻ имени г҃а І҃ѵ Х҃а , оукланꙗти се идѡль и тⷯѣ скврънныихь жрътꙿвь . и оучителꙿстꙿвь • и таинсꙿстьвь . ꙗко въса ꙗже тѣхь , на прѣлъсть оухыщрена быше чл҃кѡⷨ . вѣроуите же въ г҃а І҃ѵ Х҃а истиннаго б҃а • томоу бѡ слоужеть нб҃сные силы въсе и того въса тварь славить •
610v
Егоже и аꙁь смѣренаа и недостоинаа исповѣдоую днⷭ҇ь съ ѡ҃цемь и съ с҃тыиⷨ д҃хѡмь • и се рекь , прѣклонь колѣнѣ и прѣдасть д҃хь • спекоулаторꙿ же и иже съ нимь сїа видѣвше оудивиши се . гласꙿ же быⷭ҇ къ нимь , шⷣъше братїе повѣдоуите чюдеса б҃жїа . ѻни же шⷣъше видѣнаа по въсоудоу проповѣдоваахоу • Сицеви пѡдвиѕи бл҃женые мⷱ҇нце • Сицевые борꙿбы х҃вы невѣсты . мꙋкы поⷣѥть тѣло , нъ радость нескаꙁаноую наслѣдова д҃ша . раны прїеше оуды , нъ просвѣти се д҃ша . и да навыкнеши ꙗко ꙗꙁвы мⷱ҇нце , ѿ иже на н҃бсехь въдроуꙁеныихь ѕвѣꙁдь соуть свѣтлѣише , слышї • къ семоꙷ оубо н҃боу и ѕвѣꙁдамь , чл҃вци и бѣсѡве ꙁреть • къ ꙗꙁвамꙿ же сеѥ , чл҃вци оубѻ ꙁрⷮе вѣрнїи , бѣсѡве же противоу въꙁрѣти не смѣють . нъ аще и въсхотеть видѣти , абїе ѻслѣпѣвають лицемь , юже ѿ ѻноудоу лоуче тръпѣти не могоуще . и се , не ѿ древлѥ сълоучьшїих се тъкмо , нъ и ѿ иже и єще до н҃нꙗ бываемыⷯ . въведи къ с҃тые гробоу ѻного идеже мⷱ҇нце лежеⷮ мощи , и видиши въсако ѿскакающа и бѣжеща . ꙗкоже бо на оуглїе хоте въꙁыти , сице ѿ самыхь абїе иꙁбѣгаеть прⷣѣдверїи , ни же къ рацѣ самои поблюсти дръꙁае . аще же по толикыⷯ лѣтѣхь єгда пепель быше и прахь , не смѣють ни же поблюсти къ гробоу , ни же на нагые кости ст҃ые , бл҃гоꙗвлѥнно ꙗко тогда єгда ꙁрѣхоу тоу кръвїю ѻбагренꙋ ѿ въсоудоу • ꙗꙁвамь блъстещим се паче , нежели сл҃нъчныимь лоучамь оудивише се и оуꙗаꙁвише лица бѣжаше . видѣ ли како н҃бсныихь ѕвѣꙁдь мⷱ҇нце ꙗꙁвы ꙗснѣише соуть и чюднѣише , и лоучьшоую имоуть крѣпость ; таковаа с҃тыⷯ д҃шь исправлѥнїа , неѿємлѥма и непобѣдима , ꙗкоже въ нѣкоторѣмь некрадомⷨѣ мѣстѣ д҃шевное моужьство лежеще и ни же моучителѥи тѡ ꙁреть ѻчеса , ни же моучителѥи могоуⷮ въсхытити роукы . нъ аще и самое раꙁдѣлеⷮ срⷣце ємꙋже паче д҃шевное моужьство въвѣрено быⷭ҇ , аще и на малые съсѣкоуⷮ чести , ни же тако истъщеть богатьство , нъ и мнѡжаишее тѡ съдѣловаюⷮ • вина же б҃ь ѥⷭ҇ • съ б҃гмь же ратоуеи се , не въꙁможеⷮ побѣдити никакоже • нъ ноужⷣа пⷣосмїаноу и срамно побѣжⷣеноу ѿити . ради сего и тогда съпротивна ѻбычныимь быше . по въсоудоу бѡ въсе вещи , г҃ли съдрьжеⷮ . тогда же и словеса , дѣла оудрьжаше • приношаахоу ꙋбѡ ѻни ѡгнь и ражны , приношаахоу моукы и томлѥнїа и раны . ископаваахоу ѿ въсоудоу ребра . ѻна вѣщааше тъкмо и маль испоущааше глась , и слово дѣло оудръжа . испоущааше бѡ с҃таа глась ѿ мⷱ҇ничьскыиⷯ оусть ,
611r
и привлачааше себѣ свѣть ꙗснѣишїи сл҃нъчныиⷯ лоучеи . лоучеи бѡ сихь толикь свѣть ѥⷭ҇ , єлико растоанїемь ѿ н҃бсь ѥⷭ҇ до ꙁемлѥ • паче же ни же сь можеть въсь проити , єгда или покровь или стѣна или ѡблакь или ино нѣчто таково по срѣдѣ привънидеⷮ , нъ ꙁагражⷣеть и прикрываеⷮ таковыми прикрывалы . мⷱ҇нце же глась искочившїи ѿ ст҃го єꙁыка ѻного , прѣскочи на н҃бса . прѣиде н҃бо н҃бсь . видѣше ть аг҃гли , и оуклонише се . архаг҃гли , и прꙗꙋдивише се • хероувыми и иные силы ть наставише горѣ • и не пръвѣе ѿстоупише , дондеже къ самомоу приведоше прѣстолоу црⷭ҇комоу • Ꙍ бл҃женные д҃ше . Ꙍ доблѥстьвныиⷯ пѡдвигь . Ꙍ оусръдїа благаго . въ малѣ скончав се , испльни лѣта дльга . оугодна бо бѣ г҃ви д҃ша ѥе • и оугодна чистота • оугодни пѡдвиѕи • оугодна страданїа • оугодны кръви . въса тоѥ оугодна г­҃ви • начинанїа • хожⷣенїа • ꙁаточенїа • пороуганїа • раны • къ мⷱ҇телѥⷨ дръꙁость • беꙁь боаꙁни ѿвѣти • ѻ сихь оудивише се аг҃гли . оужасоше се праведнїи . бѣси посрамише се . мⷱ҇ници въсплескаше • въсхвалише прⷪ҇рци • срѣтаахоу аг҃гли . архаг҃гели поⷣємлꙗхоу • власти проваждаахоу . силы поⷣдръжаахоу . праведныихь въсѣхь д҃си радоваахоу се . моудрые д҃вы ликь съчетавше веселꙗхоу се • влⷣка почьсти дръже вѣнчавааше • въведь тоу въ ложницоу по пѣнїѡⷯ , провѣщавааше . како ꙋкрасиста се ланитѣ твои искрьнꙗа невѣсто . се еси добра искрьнꙗа моа се еси добра , и пѻрока нѣсть въ тебѣ • Сего ради и въ єѵⷢ҇лїихь г҃лааше с҃псь . б҃лжени раби ти ихꙿже пришъⷣ г҃ь ѻбрещеⷮ бꙿдеще . аминь г҃лю вамь ꙗко прѣпоасав се посадить ѥ , и миноувь послоужить имь . Что сего гласа боудеть въжделѣннѣише , что краснѣише таковаго бл҃женꙿства • Семоу бл҃женꙿствоу и мⷱ҇нца спⷣоби се , и ликьствоующи прⷣѣстоить своемоу блⷣгтелю . съ ликы прⷪ҇ркь • апⷭ҄ль • мⷱ҇нкь • и просто рещи , съ вьсѣми ликостоани с҃тыхь , въспрїемлющи пѻчьсти вышнꙗго ꙁванїа • тѣмꙿже прⷪ҇ркь г҃лааше . б҃ь прославлꙗеи се въ съвѣтѣ с҃тьхь своиⷯ . велеи и страшьнь ѥⷭ҇ наⷣ въсѣми ѻкръстными его . и пакы . с҃тыми иже соуть на ꙁемли , оудиви г҃ь въса хотѣнїа своа въ нихь . хощетꙿ бо г҃ь нась подражателѥ добродѣтѣлѥⷨ быти . ревнителѥ благыиⷨ дѣлѡⷨ . и въса ѿ себе въносити . мл҃твы . млⷭ҇тынѥ . вѣрꙋ . любовь . надежⷣоу . чистотоу . Сеи бо наипаче стрⷭ҇тръпица раⷣует се . сеи красоует се . прочее оубо дв҃це въꙁревноуите дв҃ци . подражаите пѡдвигоⷨ . пѣснь съчетаите • въспоите г҃ви пѣснь новоу . въспоите и раⷣуите се и поите ꙗко дивна сътвори г҃ь . ꙗко с҃тоую прослави . въсплещите роуками . ликь съчетаите .
611v
ѿ ꙁемльныⷯ въꙁвысите се . на н҃бса мыслїю прѣидѣте . съꙁрацаите мⷱ҇нцоу свѣтлоую и свѣтоносноу • ѻдѣанноу и прѣоукрашеноу . ѻ десноую сп҃са прѣстоещꙋ и ѻ въсемь мирѣ молещоу . иꙁреднѣе же ѻ иже днⷭ҇ь ѻ тоѥ имени сътекшїих се . вѣроуемꙿ бо и тоу н҃нꙗ съ нами прⷣѣстоати , и въсѣмь по дльгоу въꙁмѣрати мъꙁды , и неꙁавистно подаати тоѥ ꙁастоуплѥнїе • иматꙿ бо блгⷣати источникь • исцѣлѥнїи дарь • раꙁдрѣшенїе дльгѡмь • недоугомь ѿгнанїе • врачеванїе д҃ши . таковоую оубо топлоу ꙁастоупницꙋ стежавше , въꙁрадоуим се и въꙁвеселим се ѻбрадованнѣ днⷭ҇ь , таковомꙋ оусръдїю и мы спⷣобити се желающе . таковыиⷨ почьстеⷨ . таковѣи славѣ . таковыиⷨ вѣнцемь , ѿ въꙁлюбьшаго нась . и своею прѣчьстною крьвїю въсь искоупльшаго мирь . и своими стрⷭ҇тꙿми въсе ѻб҃жившаго , самого влⷣкы нашего б҃а г҃а І̇҃ѵ Х҃а . ємоуже пⷣобаеть въсака слава . чъсть и покланꙗнїе ѿ въсее твари . съ беꙁначелныимь его ѡ҃цеⷨ • и прѣс҃тымь и бл҃гымь и животворещїимь его д҃хѡмь • н҃нꙗ и присно и въ вѣкы вѣкѡмь аминь 
в лявото полев лявото полев лявото полев лявото поле
© Софийски университет „Св. Климент Охридски“ 2011-2019

