
Текстов корпус
житїе и жиꙁꙿнь прпⷣобнааго ѡ҃ца нашегѡ іларїѡна єпкⷭ҇па могленꙿскагѡ
Заглавие на латински:Vita et acta sancti patris nostril Hilarionis episcope ex Moglen
Жанр:Житие
Автор:Евтимий Търновски
Дата на ръкописа:1483 г.
Дата на превода:
Дата на преписа:
Правопис:Среднобългарски / Търновски
Име на ръкописа:Сборник на Мардарий
Хранилище на ръкописа:Рилски манастир
Сигнатура на ръкописа:4/5
Страници:161r-175r
doc_iddoc_157
161r
 житїе и жиꙁꙿнь прпⷣобнааго ѡ҃ца нашегѡ іларїѡна єпкⷭ҇па могленꙿскагѡ .  въ нѥмже и како прѣнесень быⷭ҇ въ прѣславныи градь трънѡвь .  съписано кѵ̈рїе єѵѳѵмїеⷨ патрїархѡⷨ трънѡвскыиⷨ҇ .  блⷭ҇ви ѡⷱ҇ 
Сладка оубѡ настоещїа жиꙁнь , нь бесъмрьтїе въсакое сладости слаⷣчаише . и вѣсть само хытрьствовати чл҃чьствѡ ѡбраꙁоⷨ нѣкотѡрымь чюднымь и ꙋсвоавати , и къ боудꙋщоⷨꙋ ѿсилати вѣкоу . ибо ѻжидаеть наⷭ҇ инаⷶ жиꙁнь , єиже не касает се раꙁоренїе · и аще оубѡ въ настоещемь добрѡтꙋ съблюдеⷨ҇ д҃шевнꙋю , боудⷮꙋ намь сїа тѣлесна въ лоучьшѣмь въꙁмьꙁдѣваема ѡбраꙁѣ , и ꙗкоⷤ юность въ прⷣѣнꙗа выноу простирающи се • и аще нбⷭ҇ныи оубѡ имѣли бихѡⷨ єꙁыкь , въ лѣпотоу боудꙋщаа ѡна скаꙁовали быхѡⷨ , съ въсакою сладостїю ѕѣлѡ оуслажаⷣющею и проливаемою въ житеискые вещи • Елма же сїе блгⷣти не оу споⷣбихѡм се , ѡна вѣщаеⷨ ꙗже тѣлесное чювꙿство вѣсть съꙁрьцѡвати . невъꙁможно бѡ тлѣнномꙋ чювꙿствꙋ оудобь нетлѣннаа и нескаꙁаннаа вѣрою же тьчїю прїемлѥмаа скаꙁовати • Единомꙋ бо боꙷдеⷮ҇ тъчїю оудбь та повѣдати іларїѡнꙋ , иже и д҃шею и чювꙿствоⷨ та ѡбилнѣ наслажаⷣющомꙋ се . Егѡⷤ н҃нѣ приꙁвавше блгⷣть , аще и не по лѣпотѣ , ѡбаче по въꙁможномꙋ того съповѣмы дѣанїе же и житїе . ( ̈/ нь ꙗкоже каплѥ дъжеⷣвны иꙁчьсти не ꙋдѡбно , сице ниже сегѡ дѣанї и житї . ̈/ раꙁꙿсѣанна) же мало нѣгде ѡбрѣтше , въ ꙗвлѥнїе иꙁвести покоушаем се . вѣрꙋю҇ бѡ ꙗко въ сласть прїиме҇ⷮ ꙗко чедолюбивь ѿц҃ь младеньчьскаа наша нѣмотованїа . Аще ли и ѿ подобающаго далеⷱ нѣгде ѻстанеⷨ , простить намь блаженаа ѡна д҃ша и вьсѣкое сладости испльнѥнаа ꙗко ѡ҃целюбьꙁныиⷨ чедѡмь .
162v
не понѻситꙿ бѡ намь ѻ ꙋсрьдїи , нь и помощꙸ подасть и съпоспѣшить и роуковѻⷣствꙋеть къ истинныиⷨ҇ скаꙁанїѻмь . вѣсть бѡ вѣсть радовати се и спѣшити къ искрьнїиⷯ полѕи • Сегѡ оубо блаженаго рѻдителїе , ѿ ѕѣлѡ нарѻчитыиⷯ сълꙋчише се · б҃голюбьꙁни же аще и кто инь , и въ въсѣхь оусрⷣьствꙋюще ꙁаповѣдеⷯ г҃нихь , въ мл҃твѣ д҃нь и нощь оупражнꙗюще се . бѣста бѡ беꙁчедна , и въꙁжⷣелѣтел҄но имѣста како полꙋчити плѡдь . м҃ти же єгѡ неплѻдна соущи , ꙗкоже анна самоꙷилева непрѣстанно молꙗше се , глаⷭ҇ же ѥе не слышааше се . и ꙗкоⷤ себе никакоⷤ въ прѣднꙗа идꙋщꙋ раꙁ҄смотри , на б҃гомте҃рь себе въꙁложи , и често к тое притѣкааше храмꙋ . честаа стенанїа и тѡплые сльꙁы , съ сицевыми испоущааше гласы • Не прѣꙁр҄и влчⷣце свою рабоу . не ѻстави мене єдинꙋ беꙁчеднꙋ ꙗвити се въ рѡдѣ моѥⷨ . ѕѣлѻ бѡ печалїю сънѣдаема єсмь , и поношенїе беꙁчедїа носити не могꙋ . егѡ ради тебѣ єдинои прибѣгѡⷯ , могꙋщои неплѡⷣствїа моегѡ раꙁⷣрѣшити ꙋꙁы • Сїа и сицеваа тѻи на въсакь молещи се чаⷭ҇ , въ єдинꙋ ѿ нощеи въ сьнѣ тои ꙗви се с҃таа б҃ца . и ногою тоу тъкнꙋвши , въстани рекши жено имаши бѻ просимое тобою , и прѡчее не стоужаи ми . ꙗкⷪ҇ оубѻ сїа ѻна слышавши , въсѣ радости испльни се . и паче же ꙗкⷪ҇ слыша рѻдиши с҃на , и мнѡгы ѻбрѣтить ѿ глъбокые прѣльсти , къ свѣтоу б҃гораꙁꙋмїа • О сихъ оубо бл҃гѡнадежⷣна бывши , веселꙗше се прѻчее ѻ благыиⷯ надеждаⷯ • не мнѡгꙋ же врѣмени прѣшьⷣшоу , ꙁачьнши рѻди блаженнаагѻ іларіѻна • Третїе же томꙋ проважⷣающꙋ лѣто , ѡ҇͗ чюⷣ аг҃глсккое ѡно иже въ вышниⷯ пѣваемое въспѣть пѣнїе , с҃ть с҃ть с҃ть травлиꙁающи єдинъ б҃ь • Сїа оубѡ ꙗко м҃ти слышавши , радости коупно и недоꙋмѣнїа исплънꙗаше се дивещи се ѻ г҃лѥмыихь ѿ нѥгѡ • ꙗкоⷤ оубѻ вьспитань быⷭ҇ , вьдаше єго с҃щенныимь оучити се писменеⷨъ • ѻсмь на деⷭ҇тое же прѣшⷣь лѣто .
163r
рѻдителѥ и мирь ѻставль къ инѡчьскомꙋ притече житїꙋ . и въ монастирꙸ нѣкыи ѿ тамо соущїиⷯ шьⷣ , начелꙿствоующомоꙷ свою ѻ г҃и прѣклони выю . и власы оубѡ ѿемъ , аг҃глсꙿкыимь прѡчее ѻдѣа се ѡбраꙁоⷨ . и бѣ ꙗко маслина плѡдовитаа въ дѡмꙋ б҃жїи , ꙗкоⷤ дрꙋгыи ісаакь въ въсеⷨ своемꙋ покарае се ѡ҃цоу и до конца свою ѿсѣцае вѡлю , и въсакꙋю съ оусрьдїеⷨ прохѻде слоужбꙋ • Толикѡ оубѻ добродѣтѣлїю просїа , ꙗкоже въсеи брати тѡго на еꙁыцⷺ ѡбносити , и того красити се добрѡдѣтѣлми • Сїа того д҃ховныи ꙁре ѡт҃ць , на въсакь веселїа испльнꙗаше се д҃нь • Сице оубо д҃шевныимь того проꙁрѣ ꙩкѡмь и раꙁꙋмѣвь блгⷣть иⷤ ѿ б҃а томꙋ дати се хотещꙋю , молꙗше се неискоушенꙋ томꙋ до конца прѣбыти • Лѣтѡⷨ же прѣшьⷣшемь доволноⷨ , ѿц҃ь свое єже къ г҃оу ѿхожⷣенїе раꙁоꙷмѣвь , вьсꙋ иже поⷣ нимь повелѣ съꙁвати братїю . и доволно накаꙁавь , прⷣѣстателꙿство іларїѡнꙋ върꙋчи . и мало д҃нїи поживь , г҃ви свои прѣдаⷭ҇ д҃хь • Іларїѡнꙿ же прⷣѣстателꙿства ѡ҃чааго и блⷣгти коупно же и м҃литвы ꙗко быⷭ҇ наслѣдникь , въроученное ѿ б҃а томꙋ прочее съблюдааше стадо . Смѣрѣе себе въ всеⷨ братїи , и себе въсѣмь ѡбраꙁъ прⷣѣлагае . постомь и бдѣнїемь и вьсенощными стоанїи себе оудрꙋчае , и слъꙁные на вьсакꙋ нощь проливае источникы . и въ всеⷨ подражавае великааго ѡного Ѳеѡⷣсїа ѻбщежителꙗ • Гладоꙷ оубо нѣкогда ѕѣлнꙋ наставшоꙷ . и братїамь недоꙋмѣющимь ѻскоудѣнїа ради житнааго и ѕѣлѡ бѣдꙿствꙋющимь , блаженыи іларіѡнъ на м҃лтвꙋ себе ѻбрати . и съ сльꙁами б҃жїе приноꙷжⷣааше чл҃колюбїе • И ѽ чюдо , напрасно житница испльни се жита , и братїаⷨ налеⷤщїи печали ѿгна ѻблакъ . блиꙁꙿ бѡ сыи г҃ь боещих се єго . и м҃лтвоу ихь оуслыша . и мнѡга же ина достоинослышателꙿна исправлѥнїа сътвори . ꙗже аще по дробнⷹ повѣствовати начьнеⷨ ѕѣлѡ въ дльготꙋ проиꙁыдⷮе слово • Сице оубѡ вторыи іѡсифь житодавецъ своиⷨ оученикѡⷨ покаꙁа се , мнѡжаишее оусръдїе и вѣроу къ немоу стежаше , и мнѡжаашеⷭ҇ число оученикь . Въси бѡ окръстнїи мѣста ѡного къ немоу сътѣкаахꙋ се ,
163v
и блгⷭ҇венїе почрипаахꙋ . ѡви же инѻчьскыиⷨ ѻдѣваахꙋ се ѡбраꙁоⷨ , и величааше се ѻ неⷨ҇ б҃ь • Слоухоꙷ же ѻ нѥмь прослоувшꙋ се по въсоудꙋ , не бѣ нигдеⷤ мѣсто идеⷤ име єго не ѡбношааше се . нь іларїѻнь никакоже сими оуслажⷣае се бѣ . Смѣренїемꙿ же паче х҃вѡмь себе ѻбложь , не намь г҃и гл҃ааше не наⷨ . нь имени твоемꙋ дажⷣь славоу • Сице оубо томꙋ лѣта доволна сътворшꙋ , инѻчьскые добрѣ правещꙋ ликы , не сътрьпѣ г҃ь того свѣтꙋ поⷣ споудоⷨ крыти се , и инѻчьское тьчїꙋ правити състоанїе , нь и осирѣвшее стадо своимь просвѣтити свѣтоⷨ . и архїереискыи оукрасити прѣстѡль , въ видѣнїи с҃таа прⷣѣдставь б҃ца иже въ ѡхрїдѣ блъгарскомꙋ тогда архїепкⷭ҇пꙋ . єѵстаѳїе же бѣ томꙋ проꙁванїе . и таковаа къ нѥмоу провѣща . не ѿлагаи архїепкⷭ҇пе нь положи свѣтилникь на свѣщницѣ . іларїѡна гл҃ю иже ѻбщежитїю наставника поемь , могленꙗнѡⷨ того положи пастыра . хощет бѡ мнѡгыⷯ ѿ прѣльсти ѻбратити , и къ свѣтꙋ б҃гораꙁꙋмїа привести • Ꙗко оубо сїа архїереи б҃жїи слыша , абїе въꙁбьнꙋ и видѣнїа расмотри силꙋ , и повелѣнное на дѣло проиꙁвести поꙋчааше се • Въ тои же нощи и блаженномꙋ іларїѡнꙋ слаⷣко нѣкое видѣнїе прⷣѣставь , и таковаа къ немоу провѣща • Се днⷭ҇ь начинаю въꙁнести те ѿ с҃нѡвь іср҃лвь . аꙁь г҃ь б҃ь приꙁвах те правдою , и оудрьжꙋ роукꙋ твою и оукрѣплю те . и дах те въ ꙁавѣть рѡдꙋ въ свⷮѣ еꙁыкѡⷨ҇ . ѿврѣсти ꙫчеса слѣпымь , и иꙁвести ѿ оуꙁь свеꙁаные , и ѿ дѡмꙋ тъмни сѣдещее вь тъмѣ • Ꙗко оубо въꙁбьнꙋвь и видѣнїа силꙋ расмотривь , раꙁоумѣ ѿ б҃а быти ꙗвлѥнное . и скръбѣше оубѡ ѻ раꙁлꙋчени братїи , покарааше же се бжⷭ҇твномꙋ повелѣнїю • маломь оубѡ ꙗко прѣшьⷣшимь д҃немь , роукѡполѡжень быⷭ҇ єпкⷭ҇пь могленꙋ ѿ прⷣѣреⷱ҇ннагѡ архїепкⷭ҇па блъгарскагѡ • Ꙗко оубѡ въ свои прїиде градь . и въ събѻрнꙋю въшьⷣ цркⷪ҇вь , бжⷭ҇ьвные оусрⷣьно ѡблѻбыꙁа икѡны . и прилежные ѻ стадѣ сътвори мл҃твы ,
164r
мирь дарѡва стадꙋ , и веселїа тⷯѣ испльни срⷣца . поꙋчи же тѣхь прилежнѣ правые дръжати се вѣры . прилежати же ꙁаповѣдеⷨ г҃нимь , и православныиⷨ послѣдовати повелѣнїѻмь . нечьстивых же єресеи и тⷯѣ тьщегласїа оудалѣти се . по реⷱ҇номꙋ ненавидеще ли те г҃и въꙁненавидⷯѣ . притицати же къ събѡрнѣи цр҃кви , и свѣнити се ѿ вьсакогⷪ҇ чл҃ка беꙁчинно хѻдещаго . вѣровати же въ ѡ҃ца и с҃на и ст҃го д҃ха , въ трⷪ҇ицꙋ нераꙁдѣлнꙋю . и єще же и въ въчл҃ченїе х҃вѻ . и въ животворещее дрѣво , ꙗко непобѣдимо соуще ѻроужїе на невидимые врагы . почитати же с҃тхь мощи ꙗко б҃жїиⷯ присныиⷯ оугодникь . такожⷣе же и вьса цркⷪ҇внаа прѣданїа . проклинати же въсе єретикы . арїа г҃лю и евнѻмїа • савелїа же и македонїа . аполинарїа и ѻригена , и съписанїа ихь • Ѳеѡⷣра мопсꙋєстїискаго и несторїа оученика єго . дїоскора и севира , и єѵтіхїа и поⷣбные имь • и єщеⷤ и манента и павла самосатеанина . и вьсе д҃шею сихь гнꙋшати се и оученїа иⷯ҇ • Сїа и инаа мнѡжаишаа иꙁрекь , и мирь стадꙋ давь , вь своа ихь ѿпꙋсти • Сїа оубѡ слышавше , вѣрнїи радоваахꙋ се мнѡгꙋ исповѣдающе б҃оу блгⷣть , дарѡвавшомꙋ тѣмь таковагѡ пастыра и ꙋчителꙗ . Еретици же ꙁавистїю и гнѣвѡⷨ раждиѕаахꙋ се . Самꙿ же блаженыи , върꙋченныи ємꙋ оумнѡжити тъщаше се таланꙿть • Малꙋ же врѣмени прѣшьⷣшꙋ . и с҃томꙋ вѣрные прилежнѣ оучещꙋ и накаꙁꙋющоꙷ люди , оувѣдѣ ꙗко мнѡжаиша честь манихеиска бѣ и арменꙿска . и єще же и бѡгомилскаа . кѡвы и навѣты на нь твореще , и тъщеще се състрѣлꙗти въ мрацѣ правые срⷣцемь . раꙁвращающе православное и расхыщающе стадо ꙗкоⷤ дивїи нѣцїи ѕвѣрїе • Сїа ѡнь ꙁре на въсакь мнѡжеща се д҃нь , лютою сънѣдааше се печалїю ,
164v
и вьсесилноⷨꙋ б҃оу прилежные ѿ срⷣца въꙁсилааше мⷪлбы , въ єже ꙁаградити тⷯѣ неꙁагражⷣенна оуста , и честаа поꙋченїа къ своимь твораше людеⷨ . оуче и оутвръжⷣае тѣхь православные дръжати се вѣры • Прⷣѣреⷱ҇ные же єреси сїа честѡ ѿ негѡ гл҃ѥма слышеще , распыхаахꙋ се срⷣци . и ꙗкоⷤ дивїи ѕвѣрїе скрежетаахоꙷ на нь ꙁꙋбы пакости ємꙋ твореще , и любѡпрѣнми и сътеѕанми съпирающе се съ нимь . нь дѻбрыи слѻвесныиⷯ ѡвьцъ х҃вѣⷯ пастырь іларїѻнь вышнꙗго положи прибѣжище себѣ , и въсе тⷯѣ къꙁни и шеперанїа ꙗкоⷤ паꙋчиннаа тканїа оудобь раꙁⷣирааше , и вьсе вѣрныиⷯ веселꙗше испльнѥнїе • Нѣкогⷣа же иже скврьнные єреси манихеискые побѡрници , ꙗкоⷤ вльци ѡвчею ѻблькше се кожею кротцѣ прїидоше къ нѥмꙋ , искоушающе єгѡ ꙗкоⷤ г҃а фарїсее , и хѻтеще єго єти въ слѻвесеⷯ . нь сльга неправда себѣ , и въ сѣти юже съкрыше оуглъбоше , и лъжа истиною ѡбличена быⷭ҇ • Въпрашаахоу бѻ єго гл҃юще , како ꙋбѡ мы бл҃гаго б҃а гл҃юще съдѣтелѣ быти н҃бси , ꙁемли же и иже на нѥи иного лꙋкава творца быти моудрьствꙋюще , вы не покарѣете се и прѣрѣкꙋете истинѣ • Къ нимже бжⷭ҇твныи ѿвѣща іларіѡнь . послоушаите х҃а въ єѵⷢ҇лїхь гл҃юща . мое оученїе , нⷭ҇ѣ мое нь пославшаго ме ѻ҃ца • И аꙁь оубѻ , не ѿ себе имамь г҃лати , нь ѿ х҃ва єѵⷢ҇лїа , имже себе оутвръжⷣати непщꙋете . такожⷣе и ѿ апⷭ҄ла • Тѣмже аще послоушати мене хѻщете , Гръдѻⷭ҇ въсакꙋ ѿложите • Како ꙋбѡ вы г҃лѥте б҃лгагѡ б҃а съдѣтелꙗ быти нб҃си тькмо , ꙁемли же и иже на нѥи творца иного въводите • Нѣцїи же ѿ вась и тѻ самое н҃бѡ и ꙗже въ нѥмь вьса , творенїа вражїа быти гл҃ють • Аще оубо ѥⷭ҇ н҃бѻ по вашемꙋ словꙋ дѣло лꙋкавааго , како бл҃гыи б҃ь на нб҃сеⷯ почиваеⷮ съдѣаныиⷯ ѿ лꙋкаваго • Како же сп҃сь нашь молити се чюⷣнꙋю ѡнꙋ и страшнꙋю м҃лтвоꙷ наꙋчи и прѣдаⷭ҇ рекь , Ꙍч҃е нашь иже єси на нб҃сеⷯ , боꙷди волꙗ твоа ꙗко на н҃бси , и на ꙁемли • И пакы . Аще ѻставлꙗете чл҃коⷨ съгрѣшенїа ихь , ѻставить и вамь ѿц҃ъ вашь нбⷭ҇ныи • И пакы . иже аще сътворить вѡлю ѡ҃ца моего иже ѥⷭ҇ на н҃бсеⷯ , ть ми брать и сестра и ѿц҃ь ѥⷭ҇ • Что оубѡ имать кто рещи ,
165r
ѻ нихже сп҃сь нбⷭ҇нагѡ и на н҃бсехь ѻ҃ца намь проповѣдꙋеть . что же сего г҃ла ꙗснѣише гл҃ющагѡ • Исповѣдꙋю ти се ѻ҃че г҃и н҃бси и ꙁемлѥ . не тьчїю бѻ ꙁде г҃а н҃бси , нь и ꙁемли тогожⷣе г҃а быти ꙗснословиⷮъ • Ꙁрите ли како єѵⷢ҇лꙿскыми оутвръжⷣати се мнеще гл҃ы , сими паⷱ҇ себе раꙁараете ; Что же пакы сп҃сь къ петрꙋ реⷱ҇ . Дам ти ключе црⷭ҇тва нбⷭ҇нааго и прочее • Слышите же и се , и к҃рщь се реⷱ҇ і҃ , въꙁыде ѿ вѻды . и абїе раꙁврьꙁоше се нб҃са • Како ꙁданїе лꙋкавааго , бл҃гаго ѡ҃ца с҃ноу кр҃щьшꙋ се ѿвръꙁе се . чьсо же раⷣ ѿвръꙁошеⷭ҇ и по что . видⷯѣ д҃хь б҃жїи реⷱ҇ схѻдещь ꙗко голꙋбь • Се третїе нечьстїа въ малыиⷯ словесеⷯ ѡбличенїе • Какѡ бѡ въ ѡбраꙁѣ ꙁданїа лꙋкавааго б҃жїи д҃хь въѡбраꙁи се и съниде на г҃а • Съмотрите и четврьтое ѻбличенїе нечьстїа • и глаⷭ҇ быⷭ҇ съ н҃бсе , съи ѥⷭ҇ с҃нь мои въꙁлюблѥнныи ѡ нѥмꙿ же бл҃гоиꙁволиⷯ . Кто съ ; иже въ водѣ кр҃щаемыи . Емоуⷤ ѿвръꙁоше се н҃бса . на нꙿже д҃хь ѿч҃ь въ видѣни голꙋбини съниде съ нб҃сь • Се ꙗвѣ покаꙁахѡⷨ истинꙋ , ꙗко б҃ь нб҃си и ꙁемли и въсеи твари ѥⷭ҇ творць • Како же ли прѣчтⷭ҇оую б҃цоу вышнїи іеросѡлиⷨ нарицаете . ѿ котораго писанїа • ѿ котораго с҃тго . или прⷪ҇рка • или аплⷭ҇а . Кого ꙋбѡ семꙋ беꙁꙋмїю оучителꙗ имꙋще , въ толикꙋ себе пропасть ꙁлобѣ въринꙋт се . таже свѣтлѣ и ꙗвлѥннѣ єѵⷢ҇листꙋ маⷮѳеꙋ гл҃ющꙋ . І҃у-Хв҃о рѡжьⷣство сице быⷭ҇ . ѻброꙷченѣ бѡ м҃тери єгѡ маріи іѡсїфови прѣжеⷣ даже не сънидоста се , ѻбрѣте се въ чрѣвѣ имꙋщи ѿ д҃ха с҃та . и прочаа • И прошьⷣ оубѻ тънкочестнѣ ѻ рѡжⷣьствѣ єгѡ , прїиде даже до вльхвь . и гл҃ѥть . ꙗко . и пришьⷣше въ дѻмь , видѣше ѻтроче съ маріею м҃терїю єгѡ , и падше поклонише се ємоу • Такожеⷣ же и лꙋка велегласнѣ скаꙁꙋеть єже по пльти г҃нѥе ѿ марїе бц҃е рѻжⷣьство . и ина мнѡга свⷣѣтелꙿства ѿ еѵⷢ҇лїа и аплⷭ҇кые книгы ѡбрещете . юже книгы тъчїꙋ вы приемлѥте и почитаете , иные же ѿмѣтаете . ꙗко прчⷭ҇таа б҃ца маріа рѻди по пльти г҃а нашегѡ І҃у Х҃а .
165v
Сегѡ ради и сп҃сь вь єѵⷢ҇лскои книѕѣ множицею себе с҃на чл҃чська именꙋеть • Се и ꙁде покⷶꙁахѡⷨ истинꙋ . ꙗко бл҃говѣстници нигдеⷤ҇ именоваше с҃тꙋю б҃цоу вышнїи іерлⷭ҇мь ꙗкоⷤ вы непщꙋете • Ѿ коудꙋ же пакы иꙁобрѣтосте хоулное ѻнѡ и б҃гоненавистное оученїе , єгоⷤ и бѣсѡве рещи ꙋжасают се . ѻни бѡ х҃а с҃на дв҃два именоваше , вы же того плⷮь ѿ н҃бсь сънесша беꙁстоуднѣ дрьꙁаете гл҃ати ; Ѽ послⷣѣнꙗаоⷢ҇ беꙁꙋмїа . аще нбⷭ҇но бѣ тѣло х҃во , не хотѣше чл҃чьскыⷨ҇ поⷣлежати страстеⷨ непрѣмѣнныиⷨ . гл҃ю же алчбѣ и жежⷣи . сънꙋ и троꙷдꙋ . и печали и сльꙁама . и єлика такова • Аще нбⷭ҇ныи чл҃кь бѣ ємоуⷤ по съставꙋ слѻво съедини се , не би тлѣнꙿнь и съмрьтꙿн и ꙁемльⷩ҇ . нбⷭ҇нїи бѡ жителѥ , нетлѣнни соуⷮ и бесмрьтни • Каа же бѣ и потрѣба єже ѿ д҃вы въпльщенїꙋ . не тьчїюⷤ , нь и по въск҃рсенїи сп҃сь свое оувѣрае оученикы . ꙗко не привидѣнїе или мъчтанїе ѥⷭ҇ плⷮь юже ѿ наⷭ҇ прїеть • реⷱ҇ , видите роуцѣ мои нѡѕѣ мои ꙗко самь аꙁь єсмь . ѻсежите ме и видите ꙗко д҃хь пльти и костеи не имать ꙗкоⷤ ме видите имꙋща • Аще привидѣнїе бѣ , чїа ребра Ѳѡма ѻсеѕа • Слышите оубо и павла великаагѡ глю҃ща къ євреѡⷨ . понѥⷤ҇ оубѡ дѣти приѻбщи пльти и крьви , и тъ подѡбнѣ причести се тѣхжⷣе . въꙁражае же и мнѣнїе нбⷭ҇ные пльти , приведе • не ѿ агг҃лъ бо когⷣа прїемлѥⷮ , нь ѿ сѣмене авраамлꙗ прїемлѥⷮ . ѿноудꙋ же дльжьⷩ҇ бѣ по въсемꙋ поⷣбити се братїи • Се проꙗвленно быⷭ҇ , ꙗко х҃ тлѣннꙋ и мр҃тьвьнꙋ въꙁеⷮ плⷮь ѿ прѣчтⷭ҇ые б҃це маріе • Где пакы вьпрашаю вась иꙁꙿѻбрѣтосте сїю д҃шетлѣннꙋю ꙗꙁвꙋ . Еже гл҃ати ꙗко древнїи ꙁакѡⷩ҇ ѿ лоукавааго бѣше • Въꙁникнѣте чл҃ци ѿ налеⷤщаго вамь мрака . ѿтресѣте ѿ ꙫчїю вашею нечювꙿствїа сънь • Аще оубѡ ѿ лꙋкавагѡ бѣше ветхыи ꙁакѡⷩ҇ , како въпрашаеⷨ сп҃сь ѻ древнꙗгѡ ꙁакона ꙁаповѣдеⷯ котѡраа ѿ ниⷯ прьваа и болша ѥⷭ҇ , ѿвѣща прьваа и болшаа ѥⷭ҇ ,
166r
слыши іи҃лю • г҃ь б҃ь твои , г҃ь єдинь ѥⷭ҇ . и прочаа . и въпросившомꙋ съложившꙋ се , недалече єси црⷭ҇твїа б҃жїа ѿвѣщавшоу , Како ꙋбѡ мѡӱсеиское ꙁаконополѻженїе аще би вражїе , єдиного г҃а и б҃а ꙁаконополагало би вѣдѣти • Аще же единого б҃а и г҃а проповѣдꙋеⷮ мѡӱси , и раꙁвѣ того ни же слоужить ни же покланꙗет се иномꙋ , где соуⷮ иже лꙋкавое начелꙿствѻ въводещеи , и то древнѥмꙋ ꙁаконоположенїꙋ въꙁлагающе • а ꙗко древнїи ꙁакѡⷩ҇ бжⷭ҇тьвꙿнь ѥⷭ҇ и нб҃снаго б҃а , въꙁываѥⷮ павль истинѣ проповѣдникь гл҃ѥ . что ꙋбо реⷱ҇мь . ꙁаконꙿ ли грⷯѣ ; да не боудеⷮ • и пакы . вѣм бѻ ꙗко ꙁакѻнь д҃ховꙿнь ѥⷭ҇ . и , съслажⷣае се ꙁакѻнꙋ б҃жїю по въноутрьнѥмꙋ чл҃коу . и пакы . тѣмже аꙁь оумѡмь оубѻ работаю ꙁакѻнꙋ б҃жїю , пльтїю же грѣхꙋ . и прочаа . тѣмже ꙁакѡⷩ҇ оубѻ с҃ть реⷱ҇ . и ꙁаповѣдь с҃та и правеⷣна и блага • Къ симь вьсѣмь беꙁмѣстїѻмь , и єще смѣете крⷭ҇ть хоꙷлити и вражⷣоу того нарицати . и ни же понѣ апⷭ҄ла стыдеще се , ни же въ раꙁꙋмь прїити могꙋще • Аще оубѻ аплⷭ҇ькыиⷨ послѣдꙋете прѣданїѻмь ꙗкоⷤ любопрѣпираете се . по что не кланѣете се крⷭ҇тоу . павлꙋ апⷭ҄лоу гл҃ющꙋ . мнѣ же да не боудеⷮ хвалити се , тькмо ѡ кртⷭ҇ѣ г҃а нашего і҃с х҃а , имже мнѣ мирь распет се и аꙁь мирꙋ . и пакы . слово крⷭ҇тное , погыбающїимь оубѻ боуиство ѥⷭ҇ . п҃сающимꙿ же се намь , сила б҃жїа ѥⷭ҇ • Аще оубѡ сила б҃жїа ѥⷭ҇ крⷭ҇ть ꙗкоⷤ и ѥⷭ҇ , по что силѣ б҃жїи не вѣрꙋете . Елма аплⷭ҇ьстѣи вѣрꙋете проповѣди г҃лющои , вѣрою авраамь сътвори се и се и прочаа . вѣра же неиспытана вещь ѥⷭ҇ и нескаꙁанна . и ѿноудь єꙁыкѻⷨ пльтѣномь скаꙁати се не могꙋщи . вѣрою же прїємлѥт се єю же с҃тїи вьси вѣрꙋюще полꙋчише ꙗже тѣми чаемаа , вѣроу и вы поⷣбнꙋ прїемше поклоните се кртⷭ҇оу , сирⷱ҇ѣ б҃жїи силѣ • Въсѣко ꙋбѡ дѣанїе и чюдодѣиствїе х҃во , велико єⷭ҇ и чюдно и бжⷭ҇твнѡ . нь въсⷯѣ ѥⷭ҇ чъⷭ҇тнѣиши животворещїе крⷭ҇ть . ничимꙿ же бѻ инѣмь раꙁвѣ крⷭ҇томь съмрьть оупраꙁни се .
166v
и прѣрѻдителныи грѣхь потрѣби се . и адь испрⷪ҇врьже се . и въск҃рсенїе дарѡва се • Сила намь , єже прѣѡбидѣти настоещаа и самоую съмрьть , дарѡва се • чеда б҃жїа и наслѣдници ѿ коудꙋ быхѡⷨ , раꙁвѣ ради крⷭ҇та г҃а нашего і҃у х҃а . тѣм бѡ вьса исправлѣют се • Елици бѡ крⷭ҇тихѡⷨ се въ х҃а реⷱ҇ бжⷭ҇твныи апⷭ҄ль , въ съмрьⷮ єгѡ крⷭ҇тихом се . И єлици пакы въ х҃а крⷭ҇тихом се . х҃а ѻблѣкохѡм се . х҃с же ѥⷭ҇ б҃жїа сила и б҃жїа прѣмоудрѡⷭ҇ . Се съмрьть х҃ва сирⷱ҇ѣ кртⷭ҇ь , ъставною б҃жїею силою и прѣмоудрѡстїю наⷭ҇ ѻблагаеть . Сила же б҃жїа ѥⷭ҇ слово кртⷭ҇ное . или ꙗко сила б҃жїа сирⷱ҇ѣ ꙗже на съмрⷮь побѣда, ради єгѡ намъ ꙗви се . или ꙗкⷪ҇ ꙗкоже четыре крае крⷭ҇тоу срѣднѣго ради сложенїа дръжет се и сътищꙋⷮ се , сице ради б҃жїее силы . высѡта оубѡ и глъбина . длъгота же и ширѻта . сирⷱ҇ѣ вьса видимаа же и невидимаа тварь съдръжитꙿ се • Тъ намь ꙁнаменїе даⷭ҇ се на лици , имже ѻбраꙁомь і҃илю ѻбрѣꙁанїе • того бѡ ради вѣрнїи ѿ невѣрныиⷯ ѿбѣгаемь и вѣрни поꙁнаваем се . ть щить . и ѻроужїе • и побѣда на дїавола ѥⷭ҇ . ть печать ꙗко не коснет се намь гꙋбитель . тъ лежещимь въстанїе . стоещїимь оутвръжⷣенїе • немощныимь поⷣпѡрь . пасоущїимь жъꙁль . ѡбращающимꙿ се роуководитель . дрѣво жиꙁни вѣчные • Тѡ оубѡ въсечьⷭ҇тное дрѣво на нѥмꙿже себе ѻ наⷭ҇ х҃с жрьтвоу принесе , ꙗко ѡсщ҃енно прикосновенїеⷨ с҃тго тѣла и крьве , въ лѣпотоу прїемлѥⷮ и достѡлѣпнѣ томꙋ покланꙗем се • Покланꙗем же се ѡбраꙁꙋ чьⷭ҇тнаго кртⷭ҇а аще и ѿ иные вещи боудеⷮ . не вещь почитающе , да не боудеⷮ . нь ѡбраꙁь ꙗко х҃во въѡбраженїе • Реⷱ҇ бѡ къ своимь оученикѡⷨ҇ , тогда ꙗвит се ꙁнаменїа с҃на чл҃чскаго , кртⷭ҇ь гл҃ѥ • Тѣмь и къ женамь гл҃ааше иже въскрⷭ҇енїа аг҃глъ , вѣмь ꙗко і҃са ищете наꙁаранина пропетаго . и аплⷭ҇ь , мы же проповѣдаеⷨ х҃а распета . не реⷱ҇ пробѡдена , нь распета • Сегѡ чъстнагѡ кртⷭ҇а , проѡбраꙁи дрѣвѻ живѻтное иже въ раи насажⷣенное •
167r
Елма бо дрѣва ради съмрьть • достоаше дрѣва ради пакы дати се жиꙁнь и вьскрⷭ҇енїе • Іакѡвь , кртⷭ҇аѡбраꙁно роуцѣ прѣмѣнивь , с҃ны іѡсифовы бл҃гослови • Жъꙁлѡⷨ мѡӱси кртⷭ҇аѡбраꙁно водꙋ ꙁнаменавь , мѡре раꙁдѣли . и просто рещи , Кртⷭ҇ѡмь въсемꙋ мирꙋ сп҃сенїе съдѣа се • Сїа и сицеваа с҃щеннѣишїи іларїѡнь къ скврьнномꙋ ѡномꙋ иꙁг҃ла съборꙋ , вьсⷯѣ ꙁатьче оуста . и стоуда мнѡга испльнише се , сташе ꙗкоже рыбы беꙁгласны . и чюжⷣаахꙋ се блгⷣти и силѣ исходещїи иꙁь оусть истиннаго пастыра • и ꙗко себе раꙁꙋмѣше невъꙁмогше съпротивь ѿвѣщати ни кь єдиномꙋ гл҃оу , раꙁмышлꙗахꙋ въ себѣ что ꙋбѡ сътвореⷮ • Къ сим же іларїѻнь въспрїемь словѡ пакы реⷱ҇ • Аще по привидѣнїю въчл҃чи се х҃с ꙗкоⷤ непщоꙷете или ѿ н҃бсь сънесе плⷮь , Како въ ѻсмыи д҃нь ѡбрѣꙁа се по древнѥмꙋ ꙁаконꙋ • Сїе бѻ єдино тьчїю , доволно ѥⷭ҇ въꙁьоустити бледи нераꙁꙋмныиⷯ . ѻбрѣꙁаное бѡ , плⷮь бѣше нашеи пльти сърѡⷣна . проꙗвлѥнно оубѻ покаꙁа се , ꙗко по истинѣ въч҃лчи се ѿ чистыⷯ дв҃ичьскыⷯ крьвеи . ѿ коудꙋ оубѻ вы ѽ вьседрьꙁїи г҃нѥе тѣлѡ гл҃ѥте ꙁлаго быти начела • Аще ли дръꙁаете и єще лꙋкавомꙋ се въꙁлагати , како рꙿци ми лꙋкавое съчета се бл҃гомꙋ . и како сътрьпѣ бл҃гыи б҃ь съ лꙋкавыиⷨ тѣлѡⷨ҇ , мирское съдѣати сп҃сенїе , или како тѻ съпосади на ѿч҃ьскоⷨ҇ прѣстѻлѣ • Аще древнꙗаго ꙁавѣта ꙁаконоположникь ѥⷭ҇ лꙋкавыи , Какѡ х҃с г҃лѥть испытꙋите писанїа ꙗко въ нихь ѡбрещете живѻть вѣчныи • Писанїа же гл҃ѥть , Мѡѵ̈сеѡва , и иныⷯ въсⷯѣ прⷪ҇ркь . не оубѻ бѣше книгы новы блгⷣти . где бо живѡть вѣчныи ѻбрещетꙿ се въ них же лоукавыи ꙁаконополагаеⷮ и повелѣваеⷮ • Како же въ иныⷯ х҃с истина г҃лѥть . Аще мѡӱсеꙋ вѣровали бысте , и мнѣ оубѡ вѣровали бисте . ѻ мнѣ бѡ ѻнь писааше . и не реⷱ҇ , въ нѣкыиⷯ вѣровали бысте мѡӱсеꙋ . нь просто того достоино вѣрное проповѣда • Аще лꙋкаво ѥⷭ҇ начелѻ древнѥе ,
167v
Како великыи павль начинае къ римлꙗнѡⷨъ посланїе , провъꙁвѣщенꙋ быти г҃лѥть б҃оу прⷪ҇рокы своими въ с҃тыиⷯ писанїѡⷯ , ѻ с҃нѣ своеⷨ бывшїимь ѿ сѣмене дв҃два по пльти • Аще бѡ б҃жїи соуⷮⷮ прⷪ҇рци и писанїа с҃таа , ими же б҃ь провъꙁвѣсти ѻ с҃нѣ своѥⷨ , Како древнїи ꙁавѣть въмѣнитꙿ се лꙋкавааго • И марко же єѵⷢ҇лїсть реⷱ҇ . ꙁачело єѵⷢ҇лїа і҃у х҃ва с҃на б҃жїа , ꙗкоⷤ писано ѥⷭ҇ въ прⷪ҇рцⷯѣ . и мнѡжицею бѻ въ четыреⷯ єѵⷢ҇листѡⷯ писано ѥⷭ҇ , ꙗко да събоудетꙿ се реⷱ҇ное прⷪ҇ркоⷨ ѡнсицеѫ • Аще правда б҃жїа ꙗви се свⷣѣтелꙿствꙋема ѿ ꙁакѻна и прⷪ҇ркь по аплⷭ҇оу павлꙋ , Како ꙁакѡⷩ҇ и прⷪ҇рци , не ѿ бл҃гагѡ б҃а въдъхновенїа же и истины непщьвани быше оубѡ • Се покаꙁахь ваⷨ҇ ѿ еѵⷢ҇лїа же и ѿ аплⷭ҇а , ꙗко б҃ь н҃боу и ꙁемли , и въсакои твари ѥⷭ҇ творꙿць , и ꙗко древнїи и нѡвыи ꙁакѡⷩ҇ ѿ нѥго дань бысть . и ꙗко нашꙋ тлѣннꙋю мрътьвнꙋю въꙁеⷮ пльть , и тоу ѻб҃живꙸ на н҃бса въꙁнесе и ѡдеснꙋю ѻ҃ца посади . и ꙗко ѿ д҃вічьскыⷯ чистыⷯ кръве и плⷮь въꙁеⷮ . и ꙗко х҃с крⷭ҇тѡмь въселѥнꙋю с҃псе , и ꙗкⷪ҇ томꙋ поклонит се въсако колѣно нбⷭ҇ныхь и ꙁемныиⷯ и прѣиспѡдниⷯ . и въсакь єꙁыкь исповѣсть ꙗко г҃ь і҃у х҃с въ славꙋ б҃оу ѡ҃цꙋ • Прѡчее прїимѣте чювꙿствѡ ѡдръжещее ва҇ⷭ тьмы , и соуетнаа и льжꙋ ѻставите . поꙁнаите истинꙋ и тое ѡꙁарите се свѣтѡⷨ҇ . е бѡ ѻ ваⷭ҇ гл҃ѥть г҃ь днⷭ҇ь • Аще не биⷯ прїишьль и гл҃алъ имь , грѣха не бише имѣли • н҃нꙗ же вины не имꙋть ѻ грѣсѣ своѥмь • пристоупите оубѡ къ сьбѡрнѣи цр҃кви , и прїимете баню ст҃го д҃ха въ ѻставлѥнїе грѣхѡⷨ . се бѡ ѻ ваⷭ҇ нбⷭ҇ныи раⷣует се ѿц҃ь . и телца ꙁакалаеть оупїтѣннааго ѡ вашеⷨ҇ ѻбращени . и дрꙋгы и съсѣды съꙁываеть ѡ вашеⷨ҇ ѻбрѣтенїи • Сїа оубѡ ѻны ꙗко слышавше , оумилиши се срцⷣы . и вьсед҃шно припадоше , просеще ѿ нѥгѡ дарь ст҃гѡ кр҃щенїа . и мнѡго свою оукоривше и ѻпльвавше вѣрꙋ , пристоупише къ събѡрнѣи цр҃кви , и иꙁбранномꙋ съчеташе се стадꙋ • Видѣвше же сїа православныⷯ събѡрь , неиꙁгл҃анною радоваахꙋ се радостїю . и б҃ви и своемоꙷ архїереꙋ непрѣстанна въꙁдаваахꙋ бл҃годаренїа ѡ тѡликыхь д҃шь прїѻбрѣтенїи •
168r
Видѣвше же сїа скврьнные и б҃гомрьꙁꙿскые єреси арменꙿскые прⷣѣстателѥ , гнѣвѡⷨ и ꙁавистїю испльнише се . и досажⷣенми и хꙋлами раꙁличными того ѡблъгаахꙋ , и лъстца и блаꙁнителꙗ нарицаахꙋ , иже тьми соуще и прѣльсти синѡве • Б҃жїи же архїереи невъꙁбранно ꙋче и накаꙁꙋе не прѣстааше слѻво истинное , и прилагааше се прнⷭ҇о къ числꙋ православныⷯ мнѡжьство мнѡго людїи • Прⷣѣреⷱ҇нїи же єретици армене , наоустише иже тѣмь покарающїи се нарѡⷣ ꙗко мнѡгь соущь ꙗко да ст҃гѡ оубиють • б҃жїи же оугодникь ꙗко ѡвче неꙁлобивѡ посрѣдѣ влъкь нечьстїа хѻжⷣааше . и ѱалѡмꙿскѡе ѻнѡ въ оустѣхь ѡбношааше пѣнїе гл҃ѥ • Аще поидꙋ посрѣдѣ сѣни съмрьтные , не оубою се ꙁла ꙗко ты съ мною еси . ѻни же честаа прихѻжⷣенїа къ нѥмоу твораахꙋ . не ради полѕы се твореще , нь винꙋ нѣкꙋю томꙋ въꙁложити хѻтеще . ꙗко ꙋбѻ себе беꙁдѣлны ꙁрѣхꙋ ѿходеще . и ꙗкоⷤ пращею нѣкоторою биемы , мнѡжае распалꙗахꙋ се гнѣвѡⷨ • Единою же стеѕающе се съ ниⷨъ , и не могꙋще стати противꙋ прѣмоудрѡсти и слѻвесеⷨ ѿ нѥгѡ гл҃ѥмыиⷨ , ꙗрѻстїю подвигше се каменїе въꙁъмше немлⷭ҇тивнѣ того ꙗкоже иногда прьвомⷱ҇ника побише . и того ꙗко мрьтва непщевавше , ѻставише . и мⷱ҇нкь беꙁ крьве іларїѻнь покаꙁовааше се проиꙁвѡлѥнїеⷨ • Въ себе оубѻ ꙗко пришьⷣ , и дїаволѥе коварꙿство то быти раꙁꙋмѣвь , радꙋе се въ свою ѻтиде келїю . далеⷱ҇ соущоꙷ ѿ града мѣстꙋ и оуединѥнꙋ на нѥмже побише и • оувѣдѣв же сїа правѡславныиⷯ събѻрь , єдинод҃шно начинаахꙋ оустръмити се на нѥ и тⷯѣ до конца потрѣбити • Х҃вь же подражатель и неꙁлобиваго влⷣкы оученикь іларїѻнь , въꙁбрани имь гл҃ѥ , ни чеда ни . нь поминаите г҃нѥ єже къ петрꙋ гл҃ы . рекшоу . вънꙁи ножь свои въ ножницꙋ свою . ꙁанѥ въсѣ прїемлѥи ножь , ножеⷨ и погыбнеть •
168v
и апⷭ҄ли же бїеми ꙁа име г҃нѥ ѿ лица сънмꙋ идѣхоꙷ роуⷣюще се . ѻставите оубо ихь не вѣдеⷮ бѡ что твореть • Лоукаваа же ѻна сънмица и крьвь пролїати готоваа . ꙗко ꙋвѣдѣше бывшее , недоꙋмѣваахоу . и ꙗкоⷤ ѻ гдⷭ҇ѣ сице и ѡ нѥⷨ҇ ѡви гл҃аахꙋ бл҃гь ѥⷭ҇ , ѡвиⷤ , ни . нь блаꙁнитель ѥⷭ҇ и лъстить нарѡды • Сице оубѡ мнѡгоу раꙁгласїꙋ бывшꙋ въ ниⷯ , пре и стеѕанїа межⷣоу собою твораахꙋ • Нѣкогⷣа пакы недꙋгѡⷨ прѣльсти ихь пїани соуще , прїидошоу къ бл҃женномꙋ гл҃юще мнѡгаа , и свою оутвръжⷣающе єресь . и самⷪ҇ и ѡнамо себе прѣлагающе . и хвалеще се православнѣ моудрьствовати . и вьса прѣданїа дръжати цр҃кѻвнаа . такожⷣе же и с҃тые слоужбы . и посты и въса инаа , правⷪ҇славна соуща и ѿ събѻрные прѣдана цр҃кве • Къ ним же кроткыи срⷣцемь кротчаиши моудрѡванїеⷨ ѿвѣща иларїонь . добрѣ ꙗко въспомѣнꙋсте ѿ събѻрные цр҃кве начьнше • Събѡрнаа оубѡ цр҃кви добрѣ прѣемши ѿ самⷪ҇видьць слова с҃тыⷯ аплⷭ҇ь , добрѣ оуставлѥнна и прѣданна , непоколѣблѥмⷪ҇ даже до н҃нꙗ дрьжить . ꙗже и вы крѣпцѣ и непоколѣблѥмⷪ҇ дръжасте даже до четврътаагѡ събѻра иже въ халкидѡнѣ . ѿ толѣ же ѿврьгше себе събѡрные цр҃кве . нѣкоторыимь єханїєⷨ , иже и мантакоунїи проꙁвань быⷭ҇ , ни же съ нимь скврьнными єреими • И єутихїево и дїоскоровѡ ꙁлославїе прѣемше , приложенїе нечъстивыⷯ велѣнїи оудръжасте . и гл҃ѥте . не приети х҃оу єдиносоущнꙋ намь плⷮь , нь нетлѣнноу нѣкаковꙋ беꙁꙿстрⷭ҇тнꙋ , и тьнкꙋ и несъꙁⷣаннꙋ и нбⷭ҇ноу • Сицевое оубѡ хоулное велѣнїе събѡрнаа цр҃кви , ни же прѣеть когⷣа ни же прѣдаⷭ҇ • Аще оубо нетлѣнна и беꙁстрастна и нбⷭ҇на бѣше г҃нꙗ плⷮь , беꙁꙿстрастное бѻ ни троудитꙿ се ни спить , ни ꙗсть ни же пїеть . ни роукама ѻсеѕает се . Ктѡ спѣше въ корабли а не наше ѥⷭ҇ство . Кто ѡ градѣ поплака . Ктѡ наⷣ лаꙁарѡⷨ просльꙁи . въ дѡмоу сїмѡна прѡкаженаго кто въꙁлеже • Кто нѡгы оумыть оученикѡⷨ . Кто таинꙿства прѣдаⷭ҇ . Ктѡ свеꙁань ведень быⷭ҇ въ дворь каїꙗфинь .
169r
Кто на крⷭ҇тѣ повѣшень быⷭ҇ . Ктѡ въ грѡбѣ положень быⷭ҇ . Кто по въскрⷭ҇ени оученикѡⷨ рече , ѻсежите ме и видите ꙗко д҃хь пльть и кѡсти не имаⷮ ꙗкоⷤ мне видите имꙋща •[] Се ꙗвѣ покаꙁахѡⷨ . ꙗко истинною въ чл҃чьскꙋю нашꙋ сїю пльⷮ г҃ь ѻдꙗе се . ѻни же оутѣснꙗеми ѿ истинныиⷯ б҃лженнаго г҃ль , хоулное се ѿвѣщаше гл҃юще . та ꙗвльшїа се х҃ва пльⷮ съєдинив се бжⷭ҇твоу , быⷭ҇ єдино єстьство х҃с • Къ нимже прѣмоудрѡстнаа ѻна ѿвѣща д҃ша . аще єдино ѥⷭ҇ єстьство х҃с . и то вьсе бжⷭ҇тво . х҃во же єстьство ѿ ѻц҃а нераꙁлоучно бѣше , проꙗвлѥнно ꙗко и плⷮь х҃ва въ врѣме стрⷭ҇ти съєдинивши се х҃воу єстьствꙋ , нераꙁлꙋчна бѣ ѿ ѻ҃ца . и како стражⷣаше долѣ дръжима и ранима и пробадаема • и по истинѣ оумьрша . и въ грѡбѣ мрьтва и недвижима лежеши • Аще оубо плⷮь х҃ва бжⷭ҇тво быⷭ҇ , Како самь х҃с г҃лааше . б҃е мои б҃е мои въскꙋю ме ѻстави . Какоⷤ къ марїи г҃лааше . маріе не прикасаи се мнѣ , не бѡ въꙁыдѡⷯ къ ѻ҃цоу моемꙋ . Како же и къ аплⷭ҇ѡⷨ по въскрⷭ҇ени г҃лааше , ѻсежите ме и видите ꙗко д҃хь плⷮь и кости не имаⷮ ꙗкоⷤ мене видите имꙋща . и ина прѣмнѡга такѡва ѻ въчл҃чени х҃вѣ ꙗснѣише троубы свⷣѣтелꙿствоуюⷮ • Пакы же въ трїс҃тѣи пѣсни прїносеще єже , с҃ты бесъмрьтны распьныи се . и ꙗвьстьвнѣ свое иꙁьꙗвлꙗете беꙁꙋмїе , паче же нечьстїе . Аще оубѡ бесъмрьтна плⷮь и нетлѣнна и нбⷭ҇на , како распет се . ащеⷤ распетꙿ се , како тоу бжⷭ҇тво нарицаете • Пакы же въ с҃тѣи слоужбѣ не приносите хлѣбь ꙗкоⷤ҇ мы , нь беꙁкваснаа . іоудеиско бо ѥⷭ҇ беꙁꙿквасное въсачьскы • Таже апⷭ҄лоу павлꙋ и б҃гословꙋ грїгорїю велегласно въꙁывающеⷨ҇ , древнꙗа мимоидоше и се быше вьса нова . и ꙁлатоꙋстоꙷ гл҃ющꙋ ѻ ветхѡⷨ ꙁаконѣ и новѡⷨ . тамⷪ҇ писме , ꙁде же д҃хь . тамо кивѡть , ꙁде же д҃ваа . тамⷪ҇ жъꙁꙿль аарѡнѡвь , ꙁде же крⷭ҇ть . тамⷪ҇ агньць , ꙁде же х҃с . тамⷪ҇ беꙁꙿкваснаа , ꙁде же хлѣбь • Они же ѻ гл҃ѥмыиⷯ дивеще се , и прѡтивꙋ не имꙋще что ѿвѣщати , стоудоⷨ съдрьжими бѣхꙋ.
169v
ѡбаче поꙁдѣ нѣкогда ѿвѣщавше рѣше . ꙗко хлѣбь єгоⷤ х҃с даⷭ҇ аплⷭ҇ѡⷨ , ѻпрѣснокь бѣше а не хлѣбь , е бо въ таковое врѣме ѡбрѣте се , его ради и мы ѡпрѣснокь на жрьтвꙋ приносимь • Къ ним же блаженыи ѿвѣща іларїѻнь . боуди ꙗко ѡпрѣснокъ бѣше хлѣбъ ѡнь , єгоⷤ х҃с въ врѣме ѻнѡ тѣсноты ради врѣменные въꙁемь , ꙗкⷪ҇ да не непрѣданно ѡстанеⷮ новые вечере таинꙿство , ꙁанѥ по малѣ хѻтѣше прѣдань быти іоудеѡⷨ . ꙗкѡв же ѻбрѣте хлѣбь таковь прїеть , ꙗко да не въсачьски лишить наⷭ҇ таковаго сп҃сенїа . оученици же єгѡ и прѡчїи поредꙋ цркⷪ҇внїи прьвопрѣстѡлници с҃тїи ѻ҃ци . хлѣбь съврьшень а не беꙁꙿкваснаа на жрьтвꙋ прїношаахꙋ . имже мы послѣдꙋюще , хлѣбь на жрьтвꙋ приносимь • И ина же мнѡгаа х҃с оубѡ инако прѣдат҇ⷭь , аплⷭ҇и же и иже тⷯѣ прѣемници инако оучинише та бывати . не ꙗкⷪ҇ противеще се х҃оу , како бѡ . нь оупространꙗющи се и растꙋщи вѣрѣ , оупространꙗахꙋ и ти съ вьсацѣмь беꙁꙿстрⷶшїеⷨ х҃ва таиньства , въ славꙋ и величьство єго • Ꙗкоже єгда крⷭ҇тити се х҃с хотѣше , не къ ꙁападѡⷨ ѻбращꙿ се сатаны єꙁыкѡⷨ ѿврьже се . ни же въѡбраженїе вѣры иꙁгл҃а . ни же мл҃твы кр҃щенїю потрѣбова . ни же въ кꙋпѣли кртⷭ҇и се . ни же мӱрѡⷨ помаꙁа се . ни же абїе кр҃щь се влⷣчнемꙋ прїчести се тѣлꙋ и крьви • И пакы . х҃с оубо таинꙿство д҃хѻвные слоужбы влⷣчнꙗго тѣла и крьве , по цр҃кваⷯ не прѣдасть , нь на гѻрници ѻбщеи и на трапеꙁѣ ѻбꙿщеи , и прьвѣе ꙗдь иные сънѣди и вьꙁлегь . и , ни же въ ѻдежⷣоу с҃щеннꙿчьскꙋю ѻблъченъ , ни мл҃твы нашего с҃щеннодѣиства прїемь съ ѱалмы и пѣнми и пѣсньми д҃хѻвными • Мы же въ цр҃кваⷯ слоужбы съврьшаеⷨ . и на д҃ховнⷨѣ жрьтьвницѣ с҃щенные гл҃ю трапеꙁы . и алчны и стоеще . и въ с҃тльскꙋю ѻдежⷣоу ѻблъчени . не въ раꙁоренїе прⷣѣреⷱ҇ныимь , нь чьⷭ҇тнѣиши твореще чинь • Ибо аплⷭ҇ы и иже по ниⷯ истиннїи пастырїе и правїи ꙋчителѥ цркⷪ҇ѡвнїи д҃хѡⷨ б҃жїемь вьси водими . и ѿ ѻнꙋдꙋ ѡсїанїе имоуще ,
170r
ѡва оубо ꙋпраꙁнише , ѡваа же въꙁрастише съвыше прїемше таковꙋю блгⷣть . и въсакъ польꙁномꙋ дѣиствꙋюще . и б҃голюбеꙁнѣ повелѣвающе же и въѡбражающе • Аще ли же ѡпасно съмотримь , ѡбрещеⷨ ꙗко не беꙁꙿ кваса бѣше хлѣбь єгѡⷤ прѣдаⷭ҇ х҃с оученикѡⷨ҇ • ибѡ иже ѻ пасцѣ ꙁакѡⷩ҇ , сице гл҃ѥть . въ четыри на десетыи мⷭ҇ца пръваго . ѿ свеⷱ҇ра сънѣсте беꙁꙿкваснаа даже до д҃не двадеⷭ҇те и єдногѡ , даже дѡ веⷱ҇ра . Седмь д҃нїи квась да не ѡбрещет се въ дѡмѡⷯ вашиⷯ . и ꙁакѻннаа оубо такова • х҃с же прѣжⷣе четыри на деⷭ҇тагѡ д҃не . Сирⷱ҇ѣ въ трї на деⷭ҇тыи , ꙁакѻннꙋю тогда пасхꙋ съврьши , и таиннꙋю прѣдаⷭ҇ веⷱ҇рю . въ иже д҃нь иже съ квасѡмь хлѣбѡⷨ не въꙁбранно вьси причещаахꙋ се • Аще ли кто реⷱ҇ть . и аще ꙁаконнꙋю тогда пасхꙋ съврьшае , беꙁꙿкваснаа съ горчицами ꙗде сам же и оученици егѡ , ѿ коудꙋ оубѡ имѣахоу беꙁкваснаа • реⷱ҇мь къ нѥмꙋ , ꙗко лѣпо бѣ прѣжⷣе оуготовити се симь по повелѣнїꙋ с҃псовꙋ . или по проꙋвѣдѣнїю дѡмꙋ влⷣкы вѣрнꙋ и томꙋ соущꙋ • Въ с҃щеннѣи же слоужбѣ по что не приносите вино съ водою смѣшено , нь тьчїю вино беꙁꙿ вѡды , єдино сего ради ѥⷭ҇ство х҃оу въꙁвѣщаоуще • реⷱ҇ бѡ и б҃гослѻвь грїгѻрїе . ꙗко крьвь и вѻда ѿ ребра иꙁливаемоⷨ , ꙗвлѣеⷮ ѡвѻ ꙋбѻ ꙗко чл҃ка . ѡвѡ же ꙗко паче чл҃ка • Тѣмже єгда прихѻдиⷮ ктѻ къ жрьтьвникꙋ и причестит се крьви х҃вѣ ѿ чаше , да непщꙋеть ꙗко ꙋста своа къ ребрꙋ х҃воу приложи , и ѿ ребра єгѡ пїеть . ѿ ребра же х҃ва не крьвь тьчїю нь и вѡда истече , въ оувѣренїе того ѡбѡимь єстьствѡⷨ ꙗкоⷤ прⷣѣпокаꙁа се • А ꙗко и чаша ѿ нѥе же даⷭ҇ х҃с аплⷭ҇ѡⷨ смѣшена бѣ съ виноⷨ и водою , Свⷣѣтелꙿствꙋеть аплⷭ҇ь брать б҃жїи іакѻвъ и марко єуⷢ҇листь въ своиⷯ литоургїаⷯ , ѻбѡи гл҃юще сице . ꙗко прїемь чашꙋ и вълїа вино и водꙋ и бл҃годаривь блвⷭ҇и даⷭ҇ имь рекь , пїите ѿ нѥе вьси се ѥⷭ҇ крьвь моа ꙗже ꙁа вы и ꙁа мнѡгы иꙁливаемаа . Въсакⷪ҇ бо ꙗко не льжꙿнь и провѣдꙿць б҃ь ,
170v
ꙗково же хотѣше иꙁ ребрь источити , таково и прѣдасть оученикѡⷨ • Крⷭ҇ть же пакы ѿ ꙗковы же аще боудеⷮ вещи соущь , не прьвѣе почитаете аще не крⷭ҇тите тогѡ ꙗко чл҃ка , и въньꙁите гвѡꙁдїи по срѣдѣ его , и помажете єгѡ крьвїю жрьтъвною . таже рꙋкою творещⷷ крⷭ҇ть на челѣ , и на кр҃щенїи . и въ с҃щенныⷯ и слоужбаⷯ . и на иныⷯ мнѡгыⷯ , сице непщꙋете ѻс҃щати себе • Нь ѽ моужїе арменстїи , достоить оубѡ къ вамь прⷪ҇рчьскы рещи , прїимѣте накаꙁанїе да не когда прогнѣвает се г҃ь . и чювꙿство прїимѣте своего ꙁаблꙋжⷣенїа и слѣпоты • Аще оубѡ рꙋкою иже въѡбражаемыи крⷭ҇ть ѻс҃щаеть и вьса на ниⷯ же палагает се , и водꙋ гл҃ю кр҃щенїа • и масло и мӱрѡ . и лица чл҃ча вѣрꙋющаа . и таинныи хлѣбь . и сщ҃еннꙋю чашꙋ • и просто инаа вьса . Како иже ѿ вещи каковы любо въѡбражаемыи крⷭ҇ть ꙗкоⷤ скврьнꙿнь и мрьꙁькь , кр҃щенїеⷨ и вещїю и крьвїю ѿ ваⷭ҇ ѻс҃щает се • Какоⷤ҇ иже и кр҃щенїе и жрьтвꙋ ѻс҃щаеи крⷭ҇ть , ѿ ѻс҃щаемыиⷯ ѡбраꙁь ѻс҃щает се • Ꙗкоⷤ бо прѣжⷣе даже распети се х҃оу . Крⷭ҇ть ѻргань бѣше съмрьтныи прѡклеть . и ѡбраꙁь єго ѿбѣгателꙿнь и ѿврьжень . Сице по єже пригвоꙁⷣыти се х҃оу на нѥⷨ҇ . Влⷣчнѥю крьвїю самь ѻс҃ти се . и ѡбраꙁь єго ѡс҃щенїе въсѣмь вѣрнымь оустрои се . прьвѣе оубо чл҃кы оубивающь , послѣжⷣе же бѣсы • Тѣмже и бжⷭ҇твныи грїгѡрїе великые арменїе , Крⷭ҇ты дрѣвѣны по мѣстѡⷯ нѣкѡтѡрыⷯ поставль . повелѣ покланꙗти се и прибѣгати къ нимь ꙗко къ ѻс҃щающимь . таже не оу рꙋкоположень архїереи . ни же нѣкоторымь кр҃щенїемь или вещїю или крьвїю ѻс҃щь ихь ꙗкоⷤ вы творите • Какоⷤ҇ смѣете три кртⷭ҇ы дрѣвѣны сътворше , и тⷯѣ кꙋпно съвъкꙋпльше , с҃тоую трⷪ҇ицꙋ именовати . не трепещꙋще творити ѡбраꙁь бл҃женые трⷪ҇ице , єдиные несьꙁⷣанные . и неиꙁчътенные . и неиꙁꙿслѣдимые . и ѿноудь недомыслимые • Пакы въпрашаю ваⷭ҇ .
171r
ради чьсого постите се пость арцивꙋрїевь • ѡни же ꙗко єдинѣми оусты ѿвѣщавше рѣше . Сергїꙋ нѣкоемⷹ армѣниноꙷ таковыи постим се пость , иже въ нашеи странѣ постраⷣвшомꙋ • Ѿвѣща с҃тыи г҃ла къ нимь г҃лѥ . вамь ꙁлославноⷨ соущеⷨ҇ , ѿ коудꙋ имате покаꙁати ꙗко сергїе ѡнь православнь бѣ , и х҃а ради пострада . Ꙁриⷨ бѻ ꙗко никоторыи же прⷪ҇ркь , ни же аплⷭ҇ь , ни же мⷱ҇никь . ни же прпⷣбꙿнь . нь ни же самь с҃тыи григѻрїе великые арменїе , того пость или праꙁникь прѣдасть • Они же оутѣснꙗемы и рѣше , ꙗко ниневїискыи ѥⷭ҇ пѡсть , єгоⷤ иногда нїневїтѣне пѡстивше се , лютаго ѡного иꙁбавише се погꙋблѥнїа • Ст҃ыи въ скорѣ ѿгл҃а . ꙗко ни же с҃тыиⷨ аплⷭ҇ѡⷨ . ни же събѡрꙋ нѣкоемꙋ ѿ с҃тыⷯ ѿц҃ь въспомѣноувшꙋ ть или прѣдавшꙋ , Кто ѥⷭ҇ повелѣвыи вамь пѡстити се єꙁычьскыи поⷭ҇ , прѣжⷣе мнѡгыⷯ лѣтꙸ въчл҃ченїа х҃ва бывшїи . аще оубо іꙋдеискые посты єже ѿ б҃а мѻӱсеѡⷨ повелѣнные постити се въꙁбранѥни быхѡⷨ҇ . мнѡго паче мнѡгѡ неподобныиⷯ єꙁыкь • Сице же проꙗвлѥнно ѡбличени , пакы ѿвѣщаше гл҃юще , адамовь поⷭ҇ быти ть , єгда ѿ раꙗ пище иꙁгнань быⷭ҇ • Абїе же бл҃женыи ѿвѣща іларіонь • ꙗко ѡ мирстⷨѣ бытїи , и ѡ въсⷯѣ єже ѻ адамѣ , мѡӱси съписа . и никакоже ѻ семь въспомѣнꙋ постѣ , и ѿ коудꙋ имате гл҃ати ꙗко адамовъ пость быти ть • Пакы же недоꙋмѣвше . рекоше ꙗко великые арменїе ѥⷭ҇ пость , иже постише се армѣне кртⷭ҇ити се хотеще ѿ с҃тго грїгорїа • Въ скорѣ же с҃тыи къ нимь ѿвѣща . не такѡ єⷭ҇ . нь гонимомь вамь ѿ бѣсѡвь прѣжⷣе кр҃щенїа , повелѣно быⷭ҇ вамь пѡстити се д҃нїи . ѯ҃ . послѣжⷣе же хоте ваⷭ҇ кртⷭ҇ити , л҃ д҃нїи повелѣ вамь постити се , ꙗкоⷤ въ армѣнскыиⷯ написано ѥⷭ҇ книгаⷯ . и ниєдин же ѿ таковыиⷯ пѡⷭ҇ арцивꙋревь пѡⷭ҇ нареⷱ҇ се • Они же стоуда мнѡга испльнише се коупноⷤ и недоꙋмѣнїа , что ѿвѣщати недоꙋмѣахоꙷ . ѡбаче инѡ чтѡ ѿвѣщати не имꙋще ,
171v
се рекоше . ꙗко великаⷢ҇о кѡнꙿстантїна тьи поⷭ҇ єсть , єго же пости се крⷭ҇тити се хоте • Ст҃ыи же ѻсклаблѥноⷨ лицеⷨ и дръꙁновлѥнномь ѻбычаеⷨ къ нимь ѿвѣща . Ѽ несъмысльнїи и къснїи срⷣцеⷨ вѣровати истинѣ . испытаите писанїа , и въ ниⷯ ѻбрещете ꙗко никоторыи ѥⷭ҇ въ въселѥнѣи црⷭ҇кыи поⷭ҇ . ни же кто ѿ иже по велицѣмь кѡнꙿстантїнѣ ть въспомѣнꙋ ни събѡрь нѣкыи с҃ть . ни же ѿ с҃тыⷯ ѿц҃ь кто памеⷮ сътвори таковаго поста • Сицевыиⷨ ѡбраꙁоⷨ раꙁличнѣ и несъгласнѣ гл҃юще , покаꙁасте ꙗко беꙁаконꙿнь мрьꙁꙿкь таковыи вашь пѡⷭ҇ ѥⷭ҇ , и ѿноудь недостоинь въсакого хртⷭ҇їанꙿскаго слоуха • Аꙁ же аще и не хощете , ѻ таковѣмь вашеⷨ҇ постѣ иꙁвѣстно рекꙋ , єже и сами добрѣ съвѣсте . ꙗко сергїе нѣкто ꙗрменскые єреси ꙋчитель бывыи , имѣаше пса ꙁовома сице арцевꙋрїе , бѣ же вѣстникь прⷣѣреⷱ҇нномꙋ сергїꙋ . и пришьствїе єгѡ мнѡжицею прихѻде въꙁвѣщавааше бѣсѡвскыиⷨ въꙁмагаемь дѣиствѡⷨ . хѻте бѡ прїити въ нѣкыи ѿ градѡвь , или весь , или селѡ , въ них же живѣхꙋ оученици и причестници пагꙋбѣ єгѡ . и егⷣа прⷣѣреⷱ҇ннааго пса видѣхꙋ , исхѡжⷣаахꙋ прѣжⷣе д҃не єдиного на пъприща нѣколика въ срѣтенїе оучителю • Нѣкогⷣа же на скврьннꙋю таковꙋю слоужбоꙷ пъсь послань бывь , ѿ влъкѡвь сънѣдень быⷭ҇ . и въ оутрѣи д҃нь поиде сергїе идеⷤ послаль бѣше пса . никомꙋ же оубѻ срѣтшꙋ єго , ѻскръби се ѕѣлѡ . И пришьⷣ къ нимь єлма оувѣдѣ ꙗко не прїиде къ нимь прѣдітеча егѡ пъсь . посла на въꙁысканїе єго . и ꙗко поꙁнаше єго ѿ костеи ꙗко влъкѻⷨ сънѣдень быⷭ҇ , повелѣ въсѣмь армѣнѡⷨ҇ постити се ѻ скончанїи єгѻ . и печаловати и сѣтовати на д҃нїи оуреⷱ҇ны въ лѣтѣ , и поⷭ҇ тъи арцївꙋрцевь именова • Сегѡ ради и вы того ꙋставꙋ послѣдꙋюще , таковыи постите се пость . и стоудѡⷨ мнѡгѡⷨ ѻдръжими не хѻтеще исповѣдати истинⷹ . таковыи бѻ вашь пость , никтоⷤⷤ ни же ѿ прⷪ҇ркь ни же ѿ аплⷭ҇ь в҃ събѡрнѣи цр҃кви прѣдасть .
172r
Тѣмже въꙁникнѣте ѿ глъбокые прѣльсти иже ваⷭ҇ ѻдрьжещее . и ѿтресѣте належещꙋю ꙩчима вашима слѣпотоу . и пристоупите къ съборнѣи цр҃кви , и въдворите се съ нами . ꙗко да єдин ѻбѡи съставльше ликь , бл҃гочъстивнѣ въсѣчьскыⷯ б҃а въсхвалиⷨ . велико бѻ беꙁꙋмїе ѥⷭ҇ єже вѣдѣти комꙋ истиноу и не притѣкати къ нѥи • Сими и сицевыми тⷯѣ ѻбличи вь словесы . и ѿ въсоудꙋ тѣхь иꙁьꙗвивь єресь , беꙁь дръꙁновлѥнны покаꙁа • Они же стоуда испльнше се мнѡга , беꙁгласни до конца прѣбыше . ꙗко ꙋбѻ въ своа ѻшьⷣше , сътеѕанїа и пре межⷣоу собою на къжⷣо творахꙋ д҃нь . ѡви похвалꙗюще того гл҃ы же и слѻвеса , ѻви же ꙁастꙋпающе свою ихь ереⷭ҇ . толико бѡ ѻны въꙁмоглы бѣхоꙷ єреси . ꙗкоⷤ҇ и курь манꙋилоꙷ ц҃рю грьⷱ҇скомꙋ , въ малѣ не ѿпасти ѿ бл҃гочьстивые нашее вѣры . аще не бл҃женныимь іларїѻнѡⷨ оукрѣплѥнꙿ би догмаⷮскыми словесы и оутвръжⷣень . и нечьстивое ѡнѣхь велѣнїе ѿ срⷣца єгѡ далеⷱ҇ нѣгде прогна , православїа же сѣме въ нѥмь оугльби • Сїа оубо раꙁꙋмѣ ц҃рь , и бл҃гочьстїа велѣнꙿми наслажⷣь се . коупно же и тѣми себе ѻградивь , неиꙁг҃ланные испльнѣаше се радости . и б҃ви бл҃годарьстьвные въꙁсилааше пѣсни . и того архїереꙋ въсакѡ покоренїе покаꙁовааше же и подааше . и дары раꙁличные и инаа въса ꙗже томꙋ потрѣбнаа въсегⷣа посилааше • Прѣⷣреⷱ҇нїи же армѣне сътеѕанїа и любопрѣнїа межⷣоу собою ѻ вѣрѣ выноу твореще ꙗкоже прⷣѣскаꙁа се , въ поꙁнанїе прїидоше своее ихь прѣльсти . и ѕѣлѡ свою оукоривше и ѡпльвавше єресь , оусрьдно къ с҃тѣи събѡрнѣи пристꙋпише цр҃кви . и чьстномꙋ тѣлꙋ г҃ню и крьви вѣрнѣ причестившеⷭ҇ , иꙁбранномꙋ съчеташе се стадꙋ . и быⷭ҇ прѡчее єдино стадо и єдинь пастырь • Б҃жїи же архїереи ꙗко сїа въ прѣднꙗа прошьⷣшаⷶ видѣ , радости вꙿсь испльнꙗаше се и веⷭ҇лїа д҃ховнааⷢ҇о •
172v
Сїа же оувѣдѣвь и бл҃гочьстивыи ц҃рь , ѕѣлѡ радостьнь быⷭ҇ , и въсѣмь иꙁвѣствовааше добраго пастыра добродѣтели же и дѣанїа . написа же къ немꙋ и писанїе повелѣвающее , вьсꙋ б҃гомрьскꙋю єресь до конца ѿ стада ѻчистити . и покарающее се оубѡ бл҃гочьстїа дѡгматѡⷨ , оусрьдно прїемати , и иꙁбранномꙋ съчетавати стадꙋ . не покарающее жеⷭ҇ и въ своеи нечьстивѣи и мрьꙁцѣи прѣбывающее єреси , далече нѣгде ѿганꙗти ѿ православныиⷯ стада • Они же ꙗко сїа слышавше , Пристꙋпише и ти къ събѡрнѣи цр҃кви , и бжⷭ҇тьвное спⷣбише се прїети кр҃щенїе . и свою ѻпльвавше до конца єресь . и бѣ видѣти мнѡжеще се православныⷯ мнѡжьство . ꙁлославныихꙿ же нечьстїеⷨ помрачааше се сънмица • Х­҃­вь оубо подражатель іларіѡнь . на нѥмже мѣстѣ събранїа творѣхꙋ прѣдреⷱ҇ные єреси . н҃нꙗ же пріснаа чеда , и цр҃кѡвь въꙁⷣвиже ѕѣлѡ чьстнꙋ своимь мнихѡⷨ , въ име с҃тыхь и славныⷯ вьсехвалныиⷯ аплⷭ҇ь . єеже красота мнѡгыхь оудивлꙗеⷮ и въ славословїе привѡдить б҃жїе • Мнѡжьствѡ же мнѡго инѡкь къ нѥи събравь . правила и оуставы ѿч҃ьскые тѣмь прѣдасть . и сам же честаа прихѡжⷣенїа къ нимь творе , присно ꙋчаше и накаꙁовааше ихь инѡчьскыиⷯ дръжати се подвигь • Сїа же м҃ти єгѡ ꙁрещи веселѣше се , и честаа къ б҃оу въꙁсилааше бл҃годаренїа . ъжителꙗ бо своего прⷣѣѿпоустила бѣше къ г҃оу • По семже и та мало поживши лⷮѣ , Къ г҃оу ѻтиде • юже бжтⷭ҇вныи іларїѡнь въсѣми наⷣгрѡбными чьстнѣ опретавь , въ грѡбѣ погребе • И бѣ прочее ꙗко дрѣво сажⷣенное при исхѡдищиⷯ водь д҃ха , расте и прѣспѣвае по б҃ѕѣ въ всⷯѣ бл҃гочьстїа дѡгматѡⷯ • оуче и накаꙁꙋе вьсе иже поⷣ нимь люди , бл҃гочьстивыиⷯ дръжати се велѣнїи . ꙁлославныих же оудалꙗти се єресеи и тⷯѣ ѿбѣгати • Сице оубѻ православныиⷯ въꙁнесе се рѻгь , нечьстїе же до конца оугасе . въси бѡ иже ѿ влькѡвь бывшеи ѡвце , прѣмѣнше себе добрыимь иꙁмѣнѥнїеⷨ , послѣдоваахоꙷ своемꙋ пастырю ꙗкоⷤ агньци неꙁлобиви въ всеⷨ томꙋ покарающе се .
173r
и оукарающе же и ѡпльвающе иже прьвѣе тѣхь ѻдръжавшꙋю прѣльсть . и тое начелникы крѣпцѣ хоулещеⷤ и проклинающе • Нечьстивые же и скврьнные бѻгѡмилꙿскыⷷ єреси поклонникы єликы бл҃гочьстїа прїемше сѣме б҃жїи архїереи видѣ , въсе съчета къ православныиⷯ стадꙋ . єликыⷤ непокорнѣ налеⷤще оусмотри , раꙁличными иꙁгнанїи и ꙁаточенми ѿ бл҃гочъстивагѡ потрѣби стада • Сице свои оукраси прѣстоль , и сице свое оупасе стадѡ , ꙗкоⷤ҇ ѿноудь не имѣти скврьны или враскы . тѣмже и вьси соущїи ѻкртⷭ҇ь томоу принѻшаахꙋ дары , блвⷭ҇енїе и полѕоу ѿ нѥгѡ ищꙋще • Прⷣѣреⷱ҇нное же инѡчьскѡе ѻнѡ състоанїе . добрѣ направлѣемо и водимо дѡбрыиⷨ пастыремь , растѣше прѣспѣвае въ славꙋ б҃жїꙋ • Врѣменꙋ оубѻ не малꙋ мимошьⷣшоу . и тѡмꙋ въ ѻбычныиⷯ добродѣтѣлѥⷯ прохѻдещоꙷ , свое єже къ г҃оу ѿхѻжⷣенїе раꙁꙋмѣ . и вьсе ѻнѡ инѡчьское мнѡжьствѡ съꙁвавь , прилежнѣ накаꙁа . єже прѣбывати тѣⷨ въ покорени и ѿч҃ьстѣи любви . и въсацѣи прилежати слоужбѣ , и прѣданнааго крѣпцѣ дръжати се правила . прилежати же оусрьдно въсацѣи добродѣтѣли • Петроу нѣкоемꙋ тѣмь прⷣѣстателꙿствꙋющꙋ , Моужꙋ добродѣтелнꙋ и нарѡчитоу , Кроткꙋ же и цѣломоудрьнꙋ аще кто инь . Егоⷤ добрѡдѣтѣль вьси съвѣдеⷮ иже ѻкртⷭ҇ъ тамо жителꙿствꙋющеи • Иже и бл҃женномꙋ іларіонꙋ оученичьство҇ва лѣта довѡлна , и въсакꙋ послоужи слоужбꙋ • Сице тⷯѣ оутврьди и накаꙁа доволно . и мирь тѣмь давь , и въсемꙋ стадꙋ , блаженыиⷨ оуснꙋ сънѡⷨ • Егѡⷤ бл҃гочьстивое ѻнѡ ѻбьстоупльше стадо . топлыими слъꙁами того ѡбливаахꙋ мощи . ѱалмыⷤ и пѣнми и пѣсньми , Каділы же и арѡматы бл҃говѡнныими мощи почьтше , погребѻше чъстнѣ же и бл҃гочьстивнѣ • Гл҃аахꙋ же и се ѻ нѥⷨ . ꙗко въ юности своеи въ всⷯѣ трїдеⷭ҇тиⷯ лѣтⷯѣ , вина никакоⷤ҇ въкꙋси • Врѣмени же не малꙋ прѣшьⷣшꙋ . и прⷣѣреⷱ҇нныиⷨ҇ мнихѡⷨ въ коупѣ соущеⷨ ,
173v
нѣцїи ѿ ниⷯъ прⷣѣреⷱ҇ное начеше нерадити правило • прⷣѣреⷱ҇нномꙋ же съпротивеще се петроу . раꙁдоры нѣкые и єреси въвѻжⷣаахоꙷ • тѡмꙋ же тѣхь прїлежнⷺ накаꙁꙋющꙋ . непрѣклонни и неоумолими прѣбываахꙋ . ихже ꙁлое и беꙁаконное оустръмлѥнїе с҃тыи раꙁꙋмѣвь іларїѻнь , до кѡнца негодова . нь въ сънѣ тⷨ҇ѣ прⷣ҇ѣставь , беꙁакѻннаа тⷯѣ ѡбличи дѣла , и мнѡга на ниⷯ негодованїа иꙁнесе славеса . и ѡвⷯѣ жьꙁлоⷨ немл҇ⷭтивнѣ раны . нѣкыих же и съмрьти прⷺдаⷭ҇ • Се же видѣнїе прⷣѣреⷱ҇ныи петрь иꙁвѣстно вѣды , въсѣмь иже въ ѡбитѣли инѻкѡⷨ ꙗвѣ иꙁвѣсти . єлма ихже раниль бѣше , болѣꙁнꙋюще прѣбыше на мнѡгы д҃ни . и ихже сьмр҃ти прѣдаⷭ҇ , мр҃тви вьсачьскы прѣбыше , ꙗко да не и дроꙷѕїи тⷯѣ съмрьтоноснаⷶго прѣимоуⷮ ꙗда • Ꙗко ꙋбѻ сїа видѣвше прочїи мѣста того мниси , страхѡⷨ коупно и оужасѡⷨ ѻбьети быше . и прѣбываахꙋ прочее въ ꙁаповѣданныиⷯ тⷨѣ правилѡⷯ и оуставь мѻнастырскыи неврѣжⷣень съблюдааше се • Семꙋ же оужасномꙋ чюдесы повъсоудꙋ проиꙁьшьⷣшоу , съ мнѡжаишею вѣрою и оусрьдїеⷨ вьси прихѻжⷣаахꙋ . раꙁлична же мнѡга ꙁнаменїа и чюдеса б҃ь съ своимь оугѻдникѡⷨ творе , ѿ въсоудꙋ къ грѡбꙋ єгѡ мнѡѕи прихѻжⷣаахꙋ , и раꙁличнаа исцѣлѥнїꙗ въꙁимаахоу . Сице оубѻ грѡбꙋ єгѡ беꙁмѣрнаа дѣиствꙋющꙋ чюдеса , цркⷭ҇ыимь коупно и цркⷪ҇вныимь соудѡⷨ иꙁети быше бл҃женаагѡ мощи , и въ чьⷭ҇тнѣи положени быше цр҃кви • А єже ꙗко въ мимотечени прѣидохѡⷨ , не поⷣбаеть то ꙁабвенїа глъбинамь ѿслати . ꙗко ꙋбѡ бл҃женнаагѡ ракⷹ ѿкрыше , ѽ чюдо , ѻбрѣтоше два источника ѿ ꙫчїю єгѡ исхѻдеща бл҃гоꙋханнаагѡ мӱра . и ꙗко сїа видѣ мнѡжьство ѻнѡ того оученикь , неиꙁгл҃анные испльнишеⷭ҇ радости . въсе же ѻкрьстные страны сїа въ слꙋхь оуха ꙗко прїемше , оусрьдно къ рацѣ ст҃го прїхѻжⷣаахꙋ раꙁличнаа почръпающе исцѣленїа • По мноѕѣ же врѣмени гръчьскомꙋ ѻскоудѣвшⷹ црⷭ҇твоꙷ и оумалѥнꙋ въсачьскы .
174r
Блъгарскомꙋ же и ѕѣлѡ въꙁвеличившꙋ се . бл҃гочъстивѣишїи ц҃рь калоꙗнь , блъгарское тогда правлꙗше скиптрѡ . ѕѣлѡ же храбѡрствꙋе тогда , прѣеть грьчьскые ꙁемлѥ честь немалꙋ . Ѳракїю гл҃ю и македонїю , трївалы же и далматіꙋ . Къ симже неадꙋ и еладꙋ , и єщеⷤ и єтѡлїю . и слыша ѻ блаженнⷨѣ іларїѻнѣ чюдеса и ꙁнаменїа ꙗже творить б҃ь єгѡ ради , желанїеⷨ бжтⷭ҇вныⷨ раждеже се . и с҃тгѡ блгⷣти насладити се хѻте , съ мнѡѕⷨѣ посла оусрьдїеⷨ . и съ доволною чьстїю мощи прпⷣобнааго іларїѻна въꙁьмь , съ кадилы же и арѡматы въ свои славныи градь прѣнесе тръновь • Патрїарꙿхь же ꙗко се слыша , иꙁыде съ въсѣмь причьтоⷨ въ срѣтенїе с҃тго , съ свѣщами же и каділы . оусръдно ѡблобыꙁа мощи х҃ва іерарха . и слъꙁами довѡлными тые ѻблїавь , въ чьстнѣи полѡжи цр҃кви с҃тхъ и славныиⷯ великѡмⷱ҇нкъ , м҃ • юже и до н҃нꙗ лежеще , подаваюⷮ исцѣлѥнїа невъꙁбранно въсѣмь иже съ вѣрою и любовїю къ нимь прихѻдещїимь . въсѣⷯ бѻ любить . и въсѣмь себе прⷣѣлагаеⷮ . и ꙗкоⷤ живь въсѣмъ себе подаеⷮ . и , ни же юноше ѿрѣваеⷮ . ни старца гнꙋшает се . нь старце ꙗко старꙿцъ любить . и юноше ѻбьємлѥⷮ . въсѣ въсѣмь подаеⷮ , да вьсе приѡбрещеⷮ • Принесѣмь оубѻ и мы нѣчто доⷭ҇ино рацѣ мѡщеи єгѡ • гл҃ю же , стоанїе вьсенощное . ꙫчи бъдрѡстнѣ . оусрьдїе бл҃го . слоухь послоушателꙿнь . подражаимь семⷹ ѻ҃цоу , ꙗко да и мы ѡ҃ци боудеⷨ . въꙁревнꙋимь того житїю , ꙗко да и мьꙁдоу дѡⷭ҇инꙋ въспрїимемь . ѕѣлѡ бѡ въ сласть прїимеⷮ аще томꙋ ревнителїе боудеⷨ и того въꙁревнꙋемь стѡпамь . ничьсѻмꙋ же бѡ иномꙋ тако роуⷣет се б҃ь , ꙗкоⷤ єгда когѡ видить ѻ добродѣтѣли тъщеща се даже до съмрьти • О сеи оубѻ и мы днⷭ҇ь съставимь ликь . ѡбымѣмь ракꙋ . въспоимь наⷣгрѡбнаа . рꙿцѣмь съ д҃вдѻмь чътⷭ҇на прⷣѣ гд҇ⷭемь съмрⷮь прпⷣобнааго . чътⷭ҇на бѻ въ истинꙋ с҃тыиⷯ съмрьть и славна , и въсѣкѡоу дѡстѡина пѡхвалы •
174v
Сего ради не тьчїю въ животⷺ прѡславы тѣхъ б҃ь , нь и по съмрьти славою неиꙁгл҃анною . и не тьчїоу д҃хы ихь въ нбⷭ҇ныиⷯ свѣтлѻстеⷯ оупокои . нь и тѣлеса ихь на ꙁемли прослави . и чюдесеⷨ блгⷣть тѣмь дарова . єже вьсе силы бѣсѡвскые коупно же и тѣхь дѣиства проганꙗти , и беꙁ вѣсти ѿ вѣрныиⷯ творити • Нь ѽ архїереоⷨ оудобренїе . и мнѣ сладкаа вещи и име іларїѻне , ꙗко имⷺе дръꙁновенїе къ б҃оу , съ выше наꙁираи наⷭ҇ . ибѡ н҃нꙗ раꙁⷣрѣшьшем се ꙁръцалѡⷨ и гаданїѡⷨ , чистѣ ꙁриши с҃тоую трⷪ҇ицⷹ . ъхрани стадѡ наше ѿ въсⷯѣ съпротивнаго къꙁнеи ненавѣтнⷪ҇ . ѻградиѥ блгⷣтїю данною ти ѿ пастыреначелника сп҃са х҃а . пращею моудрыиⷯ ти слѻвесь влькы нечьстїа ѿжени . съпостатныиⷯ навѣты ꙗкоⷤ плѣвы раꙁвѣи , твоее блгⷣти вѣтрѡⷨ . цр҃кѻвное направи испльнѥнїе . съпостражди теготаⷨ нашимь . вѣси прⷣѣстателꙿства врѣме єлико тежꙿко . вѣси архїереиства ѻпасство . вѣси бѡ добрѣ правити и направлꙗти аще хощеши наⷭ҇ , и въ пристанище б҃жїихь хѻтѣнїи ѻкръмити . въсѣх бѻ сихь имаши искоусь . вьса теготна поєль еси ради х҃вы ц҃ркве • Ересемь въстанїа оутолилъ єси . Съпротивещее се бл҃гочьстїа дѡгматѡⷨъ , хытростїю д҃ховною на бл҃гочьстїе ѻбратиль еси . цр҃квы въꙁⷣвигль єси х҃оу б҃оу нашемꙋ . прѣлъщеные ѻбратиль еси . бѣснꙋющїих се исцѣлиль еси . Ересемь къꙁны раꙁориль еси . добрыимь пѡдвигѡⷨ подвиѕал се єси . теченїе скончаль еси . и вѣрꙋ съблюль еси , сегѡ ради и оумьрь ꙗко живь по съмрьти прѣбываеши . и рака мѻщеи твоиⷯ неѡскоудны истѣкаеть стрꙋе исцѣлѥнїи раꙁличныⷯ . не тьчїю же , нь и нашь оукрашаеⷮ прѣстоль . и къ ревности наⷭ҇ поѡщраеⷮ мнѡгыиⷯ ти подвигь . не бѻ ѿ чести подвиѕалъ се єси , нь даже до крьве , и беꙁ крьви покаꙁал се єси мⷱ҇еникь . тѣмже нинѣ съ агг҃лскыми въдвараеши се ликостѡанїи . наслажⷣае се несытнѡ ѡна , ꙗже ꙩко не видѣ ,
175r
и ꙋхѡ не слыша . и на срⷣце чл҃коу не въꙁыдоше . ѻ самѡⷨъ х҃ѣ г҃и нашеⷨ . Емоуⷤ слава и дрьжава съ ѻц҃емь и с҃тыиⷨ д҃хѡⷨ • н҃нѣ и прⷭ҇нѡ и въ вѣкы вѣкѡⷨ аминъ •
в лявото поле: липса
© Софийски университет „Св. Климент Охридски“ 2011-2019

