
Текстов корпус
житїе и жиꙁн(ъ) прпⷣбнагѡ ѡ҃ца нашего і҃ѡ рилскаⷢ҇
Заглавие на латински:Vita et acta sancti patris nostril Ioannis in monte 
Жанр:Житие
Автор:Евтимий Търновски
Дата на ръкописа:ХІV в.
Дата на превода:
Дата на преписа:
Правопис:Среднобългарски / Търновски
Име на ръкописа:Зографски сборник 
Хранилище на ръкописа:Зографски манастир
Сигнатура на ръкописа:172 (olim 103 II g.6)
Страници:93r-104r
doc_iddoc_156
93r
житїе и жиꙁн(ъ) прпⷣбнагѡ ѡ҃ца нашего і҃ѡ рилскаⷢ҇ . съписано {кирї} єѵ̈ѳѵмїемъ патрїархѡⷨ҇ трънѡвскыи҇ⷨⷨ • блⷭ҇҇ви • ѡⷱ҇
Въ лѣпотѫ ꙋбо ктѡ намъ понѡсил бы ꙗко҇ не тъчїѫ ѻ дѡбрыⷯ лѣнивѣ имѧщимъ и нерадивѣ , нѫ и ꙁавидѧщиⷨ҇ единоплеменнꙑмъ дѡбрыиⷯ причѧстїꙋ , аще млъчанїемъ бл҃женнагѡ іѡанна житїе прѣишли бихомъ (,) и не въсѣцѣмъ тъщанїемъ по въꙁможномꙋ намъ написано ꙗкоже начѧлноѡбраꙁныи ѡбраꙁ(ъ) прⷣѣлѡжили иже дѡбрыѫ желаѫщимъ и ревнꙋѫщимъ дѡбродѣтѣли , на наⷭ҇ и сице прѣжⷣе иныⷯ пѡлѕи въсходѧщи • Об(и)лнѡ ꙋбѡ подражанїе имѧщꙋ . ꙁа еже въ неⷨ҇ въсѣхъ дѡбрѡдѣтѣлеи съчетанїа , нⷷ҇ малѫ же ѻбаче могѫще иже на не въꙁираѫщимъ прилѡжити пѡлѕѫ • Дѡвѡлнѡ бѡ таковое бѫдеⷮ житїе не тъчїѫ иже съ мнѡѕѣмъ трꙋдѡмъ по стѡпамъ послѣдствꙋѫщимъ великѡмꙋ ѻнѡмꙋ , къ подѡбнѣи въꙁвести славѣ приближъщїих сѧ б҃ви , нѫ и иже въ малѣ ꙋбѡ тѡгѡ житїꙋ подражавшиⷯ дѡвѡленъ прилѡжити ꙋспѣхъ . Не тъчїѫⷤ и тѣⷨ҇ ижⷷ простѡ въ слꙋсѣ бывшимъ , не непричѧстненъ пѡлѕы вина бѫдеⷮ . можеⷮ бѡ и тъкмо слышимо своѫ искапавь любѡвь въ слышѫщїихъ дш҃ахъ (,) и памѧтїѫ хранимо ꙗкоⷤ҇ нѣкое жѫлѡ быти ,
93v
и по малꙋ поⷣстрѣкати тѣхъ къ подрⷤ҇анїꙋ • Елма ꙋбѡ ѡбѡимъ съповѣдꙋѫщимъ ꙗвѣ ꙗко и слышѫщїимъ прилагает сѧ д҃шевнаа пища , и лѣчба къ сп҃сенї(оу) таковое житїе ꙗвит сѧ , и б҃ъ егѡ ради прославит сѧ . равнѫ ѻбѡимъ мнѧ имѣти потрѣбѫ и тъщанїе . ѡвѣмъ ꙋбѡ, еже ни малѡ чтѡ ѻставити полеꙁно . ѡвѣм же , неподѣ(л)нѣ прохѡдитꙵ . паче же сим же и ѻнѣмъ къ подражанїꙋ тъщитꙵ сѧ . беꙁмѣстнѣише бѡ бѫдеⷮ еже ѻ вещестъвнѣи и текѫщои пищи тѣлеснѣи въсегда т(во)рити намъ промышленїе ꙗко мнѡжаишее намъ вѡдѧщи тъщанїе , паче же и вѧще мѣры тѫ прїемати къ пищи поплъꙁаѫщим сѧ . ѻ невещестъвнѣи же и неистъщимѣи и дш҃ѫ полѕꙋѧщїи и вынѫ прѣбываѫщои , ни же малѡ попеченїе творити . гладемъ бжтⷭ҇ьвнымъ своѫ дш҃ѧ таѫщѧ прѣꙁираѫще • Се ꙋже ѧже о ѡномъ повѣсти начѧлѡ намъ творѧщимъ , самѫѫ приꙁвати ꙋбѡ бѫдеⷮ ѻногѡ блгⷣть , ѧже ѿ б҃а искръно тъ прїѧⷮ ѻбилнѣ , ꙗко да не ѿ ненаꙋченїа погрѣшимъ искомое . рѫкама въꙁнакама ꙗкоже г҃лет сѧ сщ҃енныимъ касаѫще сѧ , и паче дѡстоинства ꙗже ѻн(о)гѡ повѣдꙋѫще , ꙗко да не мнее слышателѧ ѻтъщетимъ , лꙋчъшїиⷯ полѕѫ оставлъше . аще ꙋбо дѡлнимъ и тлѣѫщимъ понѣ и малѡ ꙋмомъ вънимал би бжтⷭ҇ьвнѣишїи съи мѫж(ъ) , и ѻ нѣчъсѡмъ ꙁемнѣмь творил би попеченїе , въ скѡрѣ тѡгѡ мимотещи хѡтѣхѡмъ памѧⷮ ,
94r
и ꙁабьвенїа ѿслати глѫбинамъ • Елмаⷤ҇ прⷣѣреⷱ҇ннаа въсѣ дѡлꙋ ѡставлъ гѡрнемꙋ вънимааше ѻтечъствꙋ свобѡдномꙋ и беꙁбѣдномꙋ и твръдомꙋ . и въсѣцѣмъ ѻбраꙁомъ тъщаше сѧ ѻбщаагѡ постигнѫти ѡ҃ца и съдѣтелѣ , нѫжⷣа и намъ ꙗже ѻ немъ ѿчѧсти съповѣдати • Ꙗже бѡ иже прѣжⷣе наⷭ҇ ѻ немъ не хытрѣ нѣкако и грѫбѣ съписашѫ , сїа мы по лѣпотѣ ꙗкоже ключимо естъ ꙋсръдно съповѣдати потъщахѡм сѧ . иꙁвѣстно вѣдѧще ꙗко ꙗже ѻ ѡ҃ци повѣсть , веⷭ҇лити ѻбыче ѡ҃целюбеꙁныⷯ дш҃ѧ , и къ ревности въꙁдвиѕати лꙋчъшои • Блаженагѡ ꙋбѡ сегѡ рѡдителїе бл҃гочъстиви по въсемꙋ бѣшѫ , блъгаре же рѡдѡмъ . рѡжⷣенїе и въспитанїе весь г҃лемѫ скринѡ, въ прѣдѣлѣⷯ сѫще срѣдечъскыхъ . єстъ же с(ъ) срѣдецъ въ прѣдѣлѣⷯ єврѡпіискыхъ єдинъ сѫщъ ѿ славныхъ и нарѡчитыⷯ градѡвъ . въ тои ꙋбѡ веси прѣбываѫще бл҃гѡчъстиви ꙋбѡ сѫще житїемъ , млтⷭ҇иви же нравѡмъ . бышѫ двѡимъ ѻтрѡчѧтѡмъ ѡ҃ци . ѿ ниⷯ же единъ естъ чюдныи съ і҃ѡанъ • Въспитанъ ꙋбѡ бывъ ѿ своихъ рѡдителеи дѡбрѣ , и бѣ повинꙋѫ сѧ тѣмъ въ всемъ , и длъжнѫѫ въꙁдаваѫ чъсть • Врѣмени ꙋбѡ не малꙋ прѣшеⷣшꙋ , и родителемъ егѡ ꙋмершемъ (,) тъ бѣ въ страсѣ г҃ни вынѫ . ѿ цр҃кве никакоже ѿстѫпаѫ , послꙋшаѫ бжтⷭ҇ьвныⷯ словесъ и с҃щеннаа ꙋченїа , ꙗкоже дрѣво насажⷣенно прї истѡчникѡⷯ вѡдныⷯ • {} Нѣцїи же ꙁавистїѫ ѻдръжими лѣниви сѫще на бл҃гѡе ,
94v
дѡсадами и ꙋкѡриꙁнами тѡгѡ ѻблагаахѫ , лицемѣрна нарицаѫще и непотрѣбна до конца мирскагѡ прѣбыванїа • Въ сиⷯ ꙋбѡ тѡмꙋ сѫщꙋ , ꙋмысли съвѣтъ бл҃гъ , расточи сѫщаа тогѡ въ рѫкы ꙋбѡгыⷯ . ѿдаⷭ҇ и кесарѡви кесареваа , ꙗко да беꙁ ꙁабавленїа б҃жїа б҃ви дати въꙁможетъ • (б҃ъ) же рекыи ѿ тъмы свѣтꙋ въсїати . рекыи авраамꙋ инѡгда иꙁыди ѿ ꙁемлѧ твоѫ и ѿ рѡда твоегѡ и прїиди въ ꙁемлѧ въ нѧже ти аꙁ(ъ) покажѫ , ꙗвлѣет сѧ и семꙋ поⷣбнѣ , ничимже мнее ѻнѣхъ г҃(лъ) семꙋ вѣщаѫ , покаꙁавъ емꙋ и мѣсто идеже тѡмꙋ бл҃гѡꙋгѡдити въꙁможеⷮ . въꙁбънѫвь ꙋбѡ ѿ съна и расмотривь силѫ видѣнїа , распали сѧ ꙗкоⷤ҇ єлень къ истѡчникѡмъ вѡдныимъ . въѡрѫжи сѧ на мыслънагѡ гѡлїаѳа ꙗкоже д҃дъ . прїѧⷮ по древнеи повѣсти камени три , вѣрѫ г҃лѧ и надеждѫ и любѡвь . ѻблѣче сѧ въ брънѧ правды . въꙁлагаеⷮ и шлѣмъ сп҃сенїа бжⷭ҇стъвныи покрѡвъ . ѿемлеⷮ власы съ страстми и похѡтми . шеⷣ въ мѡнастирь , и малѡ нѣкѡе тамо врѣмѧ прѣбывъ ради ѻбъꙋченїа (,) ѻставлѣеⷮ ꙁемнаа ꙁемнымъ , и пепелныимъ пръсть . исхѡдиⷮ мира и мирѡдръжца ничъсѡже инѡ въꙁемъ , раꙁвѣ единѫ ѻдеждѫ кѡжанѫ , прїиде въ покаꙁан(н)ѫѫ тѡмꙋ гѡрѫ . и сътворъ малѫ ѿ хврастїа кѡлибѫ , бѣ (тоу) прѣбываѫ пощенїемъ и бдѣнїемъ ꙋдрѫчаваѫ тѣл(ѡ) . се ꙋдалих сѧ бѣгаѫ поѫ съ д҃вдѡⷨ҇ въдвѡрих сѧ въ пꙋстыни . и чааⷯ б҃а сп҃саѫщагѡ мѧ ѿ малѡд҃шїа и бꙋрѧ . въꙁдѣваѫ прѣпѡⷣбныѫ рѫкы беꙁ гнѣва и съмѫщенїа .
95r
ничтѡже въ сънѣдъ имы , раꙁвѣ былїе трѣвное еже ꙁемлѣ скотѡмъ проѕѧбати ѻбыче , и вѡдѫ ѧже нескѫдно истѡчници истѣкаѫтъ , скѡⷮ быⷯ ꙋ тебе въпїѫ аꙁъ вынѫ с тобѡѫ • ктѡ ꙋбѡ скаꙁати въꙁможетъ тѡгѡ ѧже тѡгда творѣше трꙋды . ни бѡ то самое былїе пꙋстынное дѡ сытости прїимааше . нѫ малѡ ѕѣлѡ и скѫдно , и се по ꙁахѡжⷣени сл҃нчнѣмъ . и вѡдѫ же такожⷣе , (елико) тъчїѫ вънѧтрънѣа прохладити • Слъꙁныи же пакы тѡгѡ источникъ ктѡ поⷣстоанї(ꙋ) иꙁвѣстиⷮ . въсенѡщнаа же такожⷣе стоанїа и кѡлѣнѡпрѣклѡненїа . мнѡжицеѫ прѣѻбраꙁꙋѫще себе бѣси , прихѡждаахѫ ѕвѣреи раꙁличныⷯ ѻбраꙁ(ы) , ꙋстрашити и ѿгнати тѡгѡ хѡтѧще . нѫ дѡблыи непоколѣблемъ прѣбывааше тѣхъ къꙁньми . ꙗкоже нѣкыи каменъ тврⷣъ , въсѧ прихѡдѧщѫѧ на нь влъны раꙁбиваѫ и ѿражаѫ . или истиннѣе рещи , ꙗкоже адамантъ не ѧⷮ бывааше никаковѣмъ желѣꙁомъ • Врѣмени же не малꙋ прѣшеⷣшꙋ , прѣхѡдиⷮ ѿ тѫдꙋ въ инѡ мѣст(о) , идеже пещерѫ ѻбрѣтъ темнѫ ѕѣлѡ и мрачнѫ (,) тамо въсели сѧ . прилагаѫ трꙋды къ трꙋдѡмъ и къ желанїꙋ желанїе . сълагаѫ ꙗкоже любѡдѣлнаа пчела медъвныѫ съты , и полагаѫ въ скрѡвищеⷯ сръдечных • въ сиⷯ ꙋбѡ тѡмꙋ сѫщꙋ , с҃нъ брата егѡ ѡц҃а и мт҃ре ꙋтаив сѧ , прїиде въ пꙋстынѧ идеⷤ҇ прпⷣбныи прѣбываѫ бѣ . и мнѡгѡ трꙋжⷣ(ъ) сѧ , єдва въꙁможе тогѡ ѻбрѣсти . бл҃женныи же иꙁдалече тогѡ грѧдѫща ꙋꙁрѣвъ ,
95v
мнѣше мъчтанїе се быти , на мл҃твѫ себе въдаⷭ҇ . пришеⷣ ꙋбѡ онъ и на лици паⷣ , прошааше блⷭ҇венїа прїѧти . ѻн же истинно се быти вѣрѡвавъ а не мъчтанїе , блⷭ҇венїꙋ тогѡ споⷣбль въпрашааше пришествїа винѫ . ѻн же ꙗже ѻ себѣ въсѣ вѣдѡма твориⷮ мѫжеви , абїе прїѧтъ бываеⷮ имъ . лꙋка бѡ семⷹ бѣше проꙁванїе . тѡгѡ ꙋбѡ ꙁрѧ прⷣпбны съ сѡбѡѫ сѫща ꙗкоже нѣкыи кедръ иже въ ливанѣ мнѡжѫщ сѧ , бл҃гѡдарестъвныѫ б҃ви въꙁсилааше пѣсни вынѫ реченое ѻнѡ въ ꙋстѣⷯ имы , неꙁлѡбивїи и правїи прилѣплѣахѫ сѧ мнѣ • и бѣ съ нимъ въ пꙋстыни ꙗкоже агнѧ неꙁлобиво истинныимъ пастыремъ пасѡмо , ꙗкоже дрꙋгыи авелъ или исаак , пртⷣчѧ въ въсемъ подражаѫ иже ѿ младенства въ пꙋстыни въспитаннаагѡ • Нѫ чтѡ иже инѡгда денница н҃нѣ же тъма гръдѡсти ради быти наслѣдѡвавъ . иже ꙁемлѧ и мѡре потрѣби(т)и велѧи . ѿвръꙁыи на нб҃са ꙋста своа . рекыи полѡжѫ прѣстѡлъ мои на ѡблацѣⷯ и бѫдѫ поⷣбенъ вышнемⷹ гръдыи и велерѣчив(ы)и врагъ . не могы тръпѣти дѡбрѡдѣтѣли и пѡдвигы мѫжа , исплъни сѧ ꙁависти . ꙁачѧⷮ бѡлѣꙁнь и рѡди беꙁакѡнїе . ѿхѡдиⷮ ꙋбо къ иже по пльти ст҃го братꙋ въ ѡбраꙁѣ нѣкоегѡ вѣдѡма . ѻбрѣтаетъ егѡ печалїѫ дръжима , и єстестъвными жѫлы стрѣчема , и недѡꙋмѣѫща ѻ лишени ѻтрѡка , и г҃летъ ємꙋ сицевыѫ г҃лы • иже твоеѧ старѡсти поⷣпоръ и твоегѡ дѡмꙋ наслѣдника и твоегѡ сѣмене плѡⷣ .
96r
иже мт҃рнѧѫ ѧтрѡбы и твоиⷯ нѣдръ ѻтрока лишивыи , іѡаннъ єⷭ҇ твои браⷮ . нощїѫ бѡ тъ само пришеⷣ и твое ѻтрочѧ въꙁемъ , имаⷮ тѡ ꙋ себе ⸱ Еже аще не въ скорѣ шеⷣ въꙁмеши , ѕвѣремъ т(ъ) слаⷣкаа бѫдеⷮ сънѣдь . ѻбрѧщеши же сѧ и чѧдѡꙋбиицъ не съ ꙋсръдїемь въꙁыскавь то . грѧди ꙋбѡ грѧди дрꙋже и покажѫ ти мѣсто , и ть(и) въ скорѣ шеⷣ въꙁми своегѡ сѣмене плѡⷣ • Сїа ꙋбѡ ꙗко ѡнъ слышавъ , ѻблѣче сѧ въ ненавист(ь) ꙗко въ риꙁѫ , и гнѣвныи ѻбъемлеⷮ егѡ ѻблакъ , чтѡ не г҃лѧ и чтѡ не дѣѫ на неповиннаагѡ . поемъ ꙋбѡ егѡ дїавѡлъ , въ пꙋстынѧ ведѣше , ꙋчѧ и распалѣѫ тогѡ къ ѻскръбленїꙋ мѫжа . и ꙗко блиꙁ(ъ) бывше мѣста , покаꙁавъ емꙋ пещерѫ иꙁдалече , абїе ѻтиде • ѡн же ꙋбѡ шеⷣ въ покаꙁаное мѣстѡ , обрѣтаеⷮ ст҃гѡ . и чтѡ не съдѣа тѡгда на немъ дѡсадами и ꙋкѡриꙁнами ѻблагаѫ . какѡгира и прѣльстника тѡгѡ наричѧ , и дѡ кѡнца мирскагѡ прѣбыванїа недѡстѡина , и дрѣвеса и каменїе на нь поемлѧ , въсѣчъскы тѡгѡ ꙋбити начїнаѫ • Нѫ чтѡ ꙋбѡ крѡⷮкаⷢ҇ влⷣкы крѡткыи ꙋченикъ . стоаше мльчѧ и ничъсѡже ѿнѫⷣ вѣщаѫ , въ ꙋмѣ реⷱ҇ное хранѧ , аꙁъ же ꙗⷦ҇ глꙋхъ не слышѫ , и ꙗко нѣмъ не ѿвръꙁаѫ ꙋстъ своихъ • Въсхытивъ ꙋбѡ съ гнѣвѡмъ и кричанїеⷨ҇ ѿ ꙋмиленагѡ гласа ѻтрѡка , и мирꙋ грѧдѣше . къ мирꙋ сквръннѣи блѫдници , къ нечистѡты и сквръны въсѣкѡѫ мт҃ри . ѿтръже тѡго ѿ гѡры б҃жїѫ гѡры тꙋчныѫ . гѡры въ неиже бл҃говѡли б҃ъ жити въ неи • Ꙗко ꙋбѡ сїа бл҃женыи видѣ и кѡварствѡ дїавѡлее расѫди тѡ быти ,
96v
печали тѡгѡ ѻбъѧⷮ ѡблакъ . и слъꙁами себе ѻблїавъ падаеⷮ на лици молѧ сѧ и гл҃ѧ . г҃и . рекыи приꙁови мѧ въ д҃нь печали твоеѧ и иꙁбавлѧ тѧ , иꙁбави мѧ н҃нѣ влⷣкѡ . приꙁри на мѧ млⷭ҇рьдныимъ си ꙩкомъ , и ѿжени срⷣца моегѡ печаль . и сътвори съ мноѫ ꙁнаменїе въ блг҃ѡ . ꙗко блⷭ҇венъ еси въ вѣкы аминъ • и по молитвѣ сѣдѣше скръбѧ и тѫжѫ ѻ лишени (ѻ)трока . бѡаше бѡ сѧ , еда како въ миръ томꙋ ѿведенꙋ бывшꙋ , съплетеⷮ сѧ въ житеискыⷯ печалехъ • Нѫ чтѡ ꙋбѡ твориⷮ б҃ъ иже дѣти оставити къ немꙋ прихѡдити повелѣвы (:) глеⷮ҇ и ꙁде ѻтрока ѡ҃цꙋ , аще и не г҃лы нѫ вещми . ѻстави дѣтѧ прїити къ мнѣ и не брани емꙋ такѡвыхъ бѡ естъ црⷭ҇во нбс҃ное • тѡмⷹ бѡ ꙗко идѫщꙋ пѫтемъ , ꙁьмїа сѣкнѫ отрѡка и абїе крѡткыма дланма съмр҃ть тѡгѡ въспрїѧⷮ . Сїа ꙋбѡ ѿц҃ъ ѻтрока ꙗко видѣвъ , недѡꙋмѣашеⷭ҇ чтѡ сътворити . ѻбаче въꙁвращ сѧ къ прпⷣобномꙋ съ стыдѣнїемъ кꙋпно и сѣтѡванїемъ , повѣдꙋеⷮ ꙗже на пѫти приключъшаа сѧ • ѻн же тѡмꙋ погребсти то повелѣ и въ своа ѻтити . єже и сътвори • прославивь ꙋбѡ прпⷣбныи б҃а дѡвѡлнѡ ѻ семъ , бѣше прочее бес печали • прѣбыⷭ҇ же тꙋ въ тои пещерѣ дванадесѧⷮ лѣтъ , ни единогѡ покоа тѣлеснагѡ имѣѫ . трꙋды къ трꙋдѡмъ и бѡлѣꙁни къ бѡлѣꙁнемъ прилагаѫ • Сїа же дїавѡлъ ꙁрѧ , не прѣстааше въсѣчъскы тѡгѡ ѻскръблѣѫ , ѻвогда ꙋбо ꙋнынїемъ . ѻвѡгда же лѣнѡстїѫ . єстъ же егда и страхѡванми ,
97r
мнѡгажⷣи такожⷣе и привидѣнми • Нѫ адамантъ д҃шеѫ іѡаннъ никакоже ѧтъ бывааше тѡⷢ҇ къꙁньми . ѻбыдѡшѫ мѧ поѫ ꙗко пчелы съⷮ , и раꙁгорѣшѫⷭ҇ ꙗко ѡгнь въ тръни , и именемъ г҃нимъ противлѣах сѧ имъ • дн҃емъ ꙋбѡ довѡлнѣмъ прѣшеⷣшемъ , поемлеⷮ въселѫкавы съ сѡбѡѫ бѣсѡвъ плъкъ въ ѡбраꙁѣ раꙁбѡиникъ . и сꙋрѡвѣ на ст҃гѡ пришеⷣше , бишѫ егѡ немлтⷭ҇ивно . и рѣѫще и влѣкѫще , ѿгнашѫ его ѿ мѣста . ꙁапрѣщъше нектомꙋ смѣати приближитиⷭ҇ т(оу) . Ѻн же и въ семъ своегѡ҇ влⷣкѫ гласꙋ повинꙋѫ сѧ бѣ . велѧщꙋ , аще гѡнѧⷮ ваⷭ҇ ѿ града сегѡ бѣгаите въ дрꙋгыи . не ѿ града въ граⷣ нѫ ѿ пꙋстынѧ въ пꙋстынѧ прѣхѡдѧ . ѿхѡдитъ ꙋбѡ въ инѡ мѣсто растоанїе не малѡ имѧщее . и тамо дѫбъ велеи по древнеемꙋ онѡмꙋ авраамꙋ обрⷮѣ (,) въселѣет сѧ въ нь . нѫ ѻнъ ꙋбѡ поⷣ амврїискыимъ (,) троицѫ чюⷣнѣ ꙋчрѣдивь ѿсилаеⷮ . съ же ꙁде мыслънѣ прїемъ , самагѡ тѡгѡ въ троици покланѣемаго въ себѣ имѣаше живѫща б҃а . никакоже ꙋнываѫ . нѫ пръвагѡ правила своегѡ крѣпцѣ дръжѫ сѧ • нѫ чтѡ ꙋбѡ творитъ иже въсѣ на полѕѫ творѧи . ꙗкоⷤ҇ древле въ пꙋстыни ѻдъжⷣи маннѫ людемъ . и алчѧщѫѧ исплъни бл҃гъ , сицевѣмъ ѡбраꙁомъ и ꙁде творитъ . повелѣ бѡ ꙁемли иꙁрастити сланꙋтокъ въ прѣпитанїе ст҃гѡ . и бѣ питаѫ сѧ тѣмъ , тѣлеснѫѫ немощь малѡ ꙋтѣшаѫ , и ѧтрѡбнѫѧ скѫдѡсть исплънѣѫ . прѣхѡдѧ ѿ силы въ силѫ , и въсхожⷣенїа въ срⷣци полагаѫ . слъꙁныѫ истѣкаѫ истѡчникы , и напаѫ д҃шевныѫ браꙁⷣны и класы дѡбрѡдѣтѣлныѫ процвитаѫ • Б҃ъ же рекыи : Иꙁ(ъ)2 тъмы свѣтⷹ въсїати (.)
97v
и таинаа тъмы ꙗвѣ творѧи , не въсхѡтѣ на мнѡѕѣ съкръвенꙋ быти градꙋ връхꙋ гѡры стоѫщꙋ , нѫ бл҃говѡли тѡгѡ ꙗвити дѡбрѡдѣтѣль . пастырем бѡ тѡгда блиꙁ(ъ) нѣгде пас(ѫ)щимъ ꙗкоже инѡгда ѻнѣмъ иже при х҃а моегѡ рѡжⷣ(ъ)ствѣ , и ѻвцамъ бл҃гѡпокорнѣ къ пажити прилежѫщимъ , напрасно ꙋстръмившеⷭ҇ бѣгꙋ сѧ ѧшѫ . не по пѫти нѣкѡемъ ѻбычнѣмъ . нѫ беꙁь пѫтїемъ въсѣчъскы по пꙋстыⷯ и жестѡкыⷯ и неѻбычныⷯ мѣстѣⷯ . и пришеⷣше дѡ мѣста идеже бѣ прⷣбны , сташѫ . пастыремъ ꙋбѡ въ слѣⷣ женѫщемъ и тиѧ ꙋставити невъꙁмогшемъ , прихѡдѧⷮ и ти , идеже ѡвцѧ сташѫ и ст҃гѡ видѣвше , ꙋдивишѫ сѧ . ктѡ и ѿ кѫдꙋ и кыимъ (ѻ)браꙁомъ само прїиде въпрашаахѫ . житїе же твое и ѿч҃ъство ѿкѫдꙋ • Мое ꙋбѡ житїе по апⷭ҄лꙋ , на нб҃сехъ естъ , ѿнѫдꙋ же сп҃сителѣ чаѫ ѿвѣщавааше . ѿч҃ъствѡ же , вышнїи іерлⷭ҇имъ . а иже ꙁде мене ѿч҃ъствѡ въспїтавшее и граⷣ , не ваше естъ раꙁꙋмѣти . ѻбаче елма ꙁде обрѣтше сѧ есте , дѡстоитъ напитати ваⷭ҇ пꙋстынноѫ пищ(ѧѫ) . и повелѣ имъ въꙁѧти ѿ тꙋ въꙁращъшаго сланꙋтка . ѻни же въꙁемше ꙗдѡшѫ въ сытѡсть • и ꙗко ѿпꙋщени бывше ѻтити , единъ нѣкыи ѿ ниⷯ шеⷣ ѻ таи въстръже сланꙋтка дѡвѡлнѡ и радостнѣ течаше въ слѣⷣ дрꙋгѡвъ , и ꙗко тѣⷯ постиже и бывшее покаꙁавъ . сътекшеⷭ҇ ѻни растръгѡшѫ т(ъ) ѿ рѫкꙋ егѡ . и ꙗко ѿвръꙁати начѧшѫ ꙁрънѡмъ хранила , ничъсѡже ѻбрѣтошѫ .
98r
и абїе раскаавшеⷭ҇ въꙁвратишѫ сѧ , и бл҃женомⷹ въꙁвѣстишѫ , прощенїа просѧще съдѣаныимъ . ѻн же прощенїꙋ тѣхъ спⷣби рекъ . Сице ѡ чѧда бл҃гѡвѡли въсесилныи б҃ъ , ꙗко да ꙁде въꙁрастаѫⷮ и ꙁде истъщанїе прїемлѧⷮ • Ꙍни же чюдесе исплъншеⷭ҇ , въ своа ѿхѡдѧⷮ хвалѧще и славѧще б҃а ѻ въсѣхъ ꙗже видѣшѫ и слышашѫ . скаꙁаѫще по въсеи странѣ ѻнѡи и въ ѻкртⷭ҇ныиⷯ весехъ • Нѣцїи же ѿ хрїстолюбивыⷯ иꙁвѡлишѫ ити къ ст҃мꙋ и блⷭ҇венїе ѿ негѡ полꙋчити . мѫж(ъ) нѣкии дꙋхѡмъ нечистыимъ лютѣ ѿ мнѡгъ лⷮѣ съмѡщаемъ , ꙗко ꙋꙁрѣ сихъ идѫщѫ , послѣдꙋѫ бѣше тѣмъ хѡтѧ прѣмѣнити сѧ ѿ недѫга . и ꙗко пъприща единогѡ блиꙁ(ъ) ст҃гѡ бывше , абїе стрѧсе егѡ дꙋхъ нечтⷭ҇ы и паⷣ валѣшеⷭ҇ въпїѫ и гл҃ѧ , ѻгнь ѻпалѣет мѧ и не могѫ напрѣⷣ поити . ѻни же свѧꙁавше егѡ влѣчахѡ съ нѫжⷣеѫ . и паⷣше на ꙁемлѧ , прѡшаахѫ блⷭ҇венїа полꙋчити . ѻн же прошенїе исплънивъ , въпрашааше пришествїа винѫ • ти же ꙗже ѻ себѣ скаꙁавше , повѣдꙋѫⷮ и ꙗже ѻ бѣснꙋѫщим сѧ , припаⷣѫще и просѧще тѡгѡ ѿ недѫга прѣмѣнити . нѫ іѡанъ никакоже на сѧ надѣѧ сѧ бѣ , нѫ на б҃а ѻживлѣѫщагѡ мрт҃выѫ , и нарицаѫщаго не сѫщаа ꙗко сѫща , не нашеѫ мѣри чѧда гл҃ѧ , се дѣлѡ еⷭ҇ не нашеѫ мѣры б҃а же единогѡ естъ еже бѣсы иꙁганѣти . и мы бѡ чл҃ци поⷣбѡстрастни вамъ есмы , и тоѫжⷣе ѻбложени немощїѫ . послѣдꙋаше бѡ и въ семъ влⷣчномꙋ гласꙋ велѧщомꙋ . єгда въсѣ сътворите повелѣннаа вамъ ,
98v
г҃лите ꙗко непотрѣбни раби (есмы . ѻни же иꙁлиха на)лежаахѫ молѧще сѧ • Ꙗко ꙋбо тѣхъ видѣ прилежнѣ належѫщѫ и неослабно тѡгѡ принѫжⷣаѫщѫ , слъꙁами себе ѻблїавъ , паде на ꙁемлѧ , и иꙁ глѫбины срⷣца въꙁдъхнѫвъ , б҃же въ троици с҃тѣи рекъ покланѣемыи , сътворивыи въсѣ видимаа и невиⷣимаа . єгѡже въсѣ бѡѧт сѧ и трепещѫⷮ , помилꙋи тварь своѫ , и не дажⷣъ влкⷣѡ , семⷹ на длъѕѣ мѫчимꙋ быти . не нашеѫ раⷣ правды нѫ ради твоеѧ бл҃гсти и щедрѡⷮ твѡихъ . нѣⷭ҇мъ бѡ дѡстоенъ бл҃же ни , именовати твое пртⷭ҇ое имѧ моими нечистими и скврънными ꙋсты • ѻбаче на твоѫ надѣав сѧ блг҃ѡсть , тебе приꙁываѫ на помощь . сам бѡ съ клѧтвоѫ ѻбѣщалъ еси (оу)сты рабъ свѡиⷯ пррⷪ҇къ , не хѡтѣти съмр҃ти грѣшникꙋ • Сегѡ раⷣ припадаем ти въси и мили сѧ дѣемь , ꙋслыши наⷭ҇ съ нб҃се ст҃го твоегѡ ꙗко блⷭ҇венъ еси въ вѣкы аминъ • Сице ꙋбѡ томⷹ помолившꙋ сѧ , абїе бѣсъ иꙁыде ѿ ч҃лка и ꙁдрав(ъ) быⷭ҇ веⷭ҇ и славлѣше и хвалѣше б҃а . сѫщїи же съ нимъ ꙗко сїа видѣвше , ꙋжасѡмъ съдръжими бѣхѫ , и мнѡжаишѫѫ вѣрѫ стѧжашѫ къ ст҃мꙋ и молѣахѫ егѡ ꙗко да съ нимъ прѣбываѫтъ . Ꙍн же не попꙋсти . накаꙁав же тѣхъ прилежнѣ . и ѿ тꙋ сѫщааго сланꙋтка дѡвѡлнѣ ꙋчрѣдивъ , въ своа ѿпꙋсти . ꙁапрѣтивъ имъ не ктомꙋ смѣати прїити къ немꙋ . ѻни же въ своа въꙁвращъше сѧ , съпѫⷮшестьвника и бл҃гѡшестъвна съ сѡбѡѫ имѣахѫ иже инѡгда бѣснꙋѫщагѡ сѧ •
99r
Славѣ же ѿ толѣ по въ(сеи странѣ тои прошеⷣши) ѻ немъ , хвалѣахѫ б҃а въси и мнѡгѫ любѡвь и ревность къ немꙋ стѧжаваахѫ • Дѡблыи же іѡаннъ ꙗко сїа бываѫща ꙋвѣдѣ , въставь ѡтиде ѿ тѫдꙋ , члч҃скыѧ славы бѡѫ сѧ , паче же дѡ кѡнца ненавижⷣѫ . бжⷭ҇тьвнои же наи паче прилежѫ и сладостнѣ въспѣваѫ , мнѣ же , еже прилѣплѣти сѧ б҃ви бл҃гѡ естъ , и полагати на г҃а ꙋпованїе мое • и ѻбрⷮѣ ꙋбѡ каменъ ꙃѣлѡ высѡкъ , абїе въсхѡдиⷮ ꙗкоже б҃гвидецъ инѡгда на сїнаискѫѫ . въсхѡдиⷮ въ невъхѡдимыи мракъ б҃гвидѣнїа , прїемлеⷮ и съ . б҃гописанныѧ скрижали , не к томꙋ на скрижалеⷯ каменныиⷯ , нѫ на скрижалеⷯ срⷣца • Слъꙁами ѻмакаѫ каменъ , и въсенѡщными бдѣнїи и въꙁдыханїи въ стѡ трꙋды плѡдѧ . единъ единомꙋ бесѣдꙋѫ , и легкыма крилѡма къ нб҃си шествїе творѧ . нѡщныи прѣтръпѣваѫ мраꙁъ и дневныи варъ • неꙋсъпное же ѻко сице тѡгѡ дѡблестъвнѣ тръпѧща ꙁрѧ , силѫ томꙋ невидимо и крѣпоⷭ҇ подааше наипаче • Ненавидѧи же дѡбра дїавѡлъ не сътръпѣ на мнѡѕѣ тѡликѫ дѡблесть мѫжа . нѫ поемъ съ сѡбѡѫ легеѡнъ бѣсѡвъ . сꙋрѡвѣ на ст҃го прїидѡшѫ . чтѡ не дѣѫще и что не творѧще . биѫще . пхаѫще . и влачѧще , абїе съ камене съвръгше ѿхѡдѧⷮ , въсѣчьскы мрътва тѡгѡ мнѧще и никакоже жити хѡтѧща . Лежѫ ꙋбѡ тамо дѡблыи іѡаннъ на мнѡгъ чаⷭ҇ , едва въ сѧ пришеⷣ , стенѧ и прѣнемагаѫ тѫжааше . и гл҃ааше къ себѣ . въскѫѧ прискръбна еси д҃ше моа , въскѫѫ съмѫщаеши мѧ .
99v
ꙋповаи на б҃а ꙗко исповѣм сѧ емⷹ . спасенїе лицꙋ моемⷹ и б҃ъ мои . и въставъ , пакы на каменъ въꙁхѡждааше , и пръвагѡ правила своегѡ дръжашеⷭ҇ , вышнѣагѡ полѡжи прибѣжище себѣ • Приꙁираѫи же на ꙁемлѧ и твор(ѧ ѫ) трѧсти сѧ , приꙁираеⷮ съвыше млтⷭ҇ивнымь ѻкѡмъ на своегѡ ꙋгѡдника , и агг҃лꙋ своемꙋ ꙁаповѣда въ еже принѡсити емꙋ пищѫ на къждѡ д҃нь . и бѣ прѡчее и на немъ исплънѣемо писаное , хлѣбъ агглⷭ҇кыи ꙗде чл҃къ • Въ сиⷯ ꙋбѡ и сицевыⷯ тѡмꙋ сѫщꙋ , слꙋхъ ѻ немъ , ꙗкоⷤ҇ прѣⷣреⷱ҇ сѧ прохѡждааше , єликѡ и цр҃ю ꙗже ѻ немъ слышати и въ желани быти . блг҃ѡчъстивѡмꙋ бѡ тѡгда цр҃ю петр(оу) блъгарскагѡ црⷭ҇ва хѡрѫгви дръжѫщꙋ , и въ срѣдецъ тѡгда пришеⷣшꙋ и ꙗже ѻ прпⷣбнѣмъ слышавшꙋ , посилаетъ мѫжа , ѕѣлѡ хытры лѡвцѧ числѡмъ ꙗко девѧⷮ , на въꙁысканїе ст҃гѡ . ꙁаповѣдавъ имъ не въꙁвратитиⷭ҇ аще тѡгѡ не ѻбрѧщѫⷮ • Ѻни же ꙁаповѣдь ѿ цр҃ѣ прїемше , быстрѣе неже слоⷡ҇ рылѫ дѡстиѕаахѫ . въ мнѡгы ꙋбѡ дн҃и тамо ѻбьшеⷣше и ничъсѡже ѻбрѣтше , прѣнемагаахѫ гладемъ и недѡꙋмѣѫще бѣхѫ . ни же поити къ цр҃ю смѣѫще , ни же алчни по пꙋстыни скытати сѧ могѫще . ѻбаче страхъ прѣмагааше гладъ и не прѣстаахѫ ищѫще . поꙁдѣ же нѣкогда ѻбрѣтѡшѫ малѡ нѣкѡе ꙁнаменїе , и тѣмъ прѣбывалище мѫжа дѡстигше блⷭ҇венїе прїѧти прошаахѫ ѿ негѡ . тъ же блⷭ҇венїꙋ тѣхъ спⷣбль , въпрашаше пришествїа винѫ . они же тѡмꙋ ꙗвѣ въсѣ творѧⷮ .
100r
ꙗко ꙋбѡ д҃шевныиⷨ҇ ѻкѡмъ тѣⷯ҇ провидѣ на пѧⷮ д҃нии алчны сѫщѫ, прⷣѣлагаетъ тѣмъ трапеꙁѫ и любеꙁнѣ ꙋчрѣди . иже бѡ пѧⷮ тысѫщъ ѿ пѧтїихъ хлѣбъ насытивыи , насыщаеⷮ и ꙁде девѧⷮ мѫжїи ѿ единогѡ хлѣба . и ѡ чюдо , ꙗкоже тамо дѡвѡлно ꙋкрꙋхъ осташѫ , и ꙁде полъ хлѣба оста (оу)крꙋхъ . Сїа оубѡ они ꙗко видѣвше , въ ꙋдивлени бышѫ . и иже единъ недѡвлѣти тѣмъ хлѣбъ помысливше . сїи по насыщени полъ хлѣба оставишѫ . И въꙁвращъше сѧ , въсѣ ꙗвѣ цр҃ю скаꙁашѫ • Бжтⷭ҇ьвнѡѫ ꙋбѡ ревностїѫ ражⷣег сѧ ц҃рь , и радости ѻбьѧⷮ егѡ ѻблакъ , (те)чаше ꙗкоже елень въ жѫтъвныѫ часы къ истѡчникѡмъ вѡдныиⷨ҇ . поѧт бѡ съ сѡбоѫ иже томꙋ любеꙁнѣишѫѧ ; быстрѣ къ гѡрѣ течахѫ . и дѡшеⷣше рѣкы г҃лемыѫ рыла . ѻбрѣт(ѡ)шѫ каменъ велеи высѡкъ ѕѣлѡ и жестѡкъ , и весма неꙋдѡбъ шестъвенъ . и не въꙁмогше напрⷣѣ поити , въꙁвратишѫ сѧ • абїє же на дрꙋгѡ в(ъ)схѡдѧⷮ гѡрѫ высѡкѫ ѧже кнїшавѫ ѻбыкѡшѫ ѻкръстнїи тꙋ ꙁвати , и ѿ тѫдꙋ покаꙁоваахѫ емꙋ гѡрѫ и каменъ идеже прпоⷣбныи живѣше . и не въꙁможе тамо ц҃рь поити стръмнины ради и жестѡсти мѣстныѫ . нѫ абїе посилаетъ два ѻтрока ихже ѕѣлѡ люблѣаше , молѧ и приꙁываѫ тѡгѡ ꙗко блⷭ҇венїꙋ споⷣбити сѧ . ѕѣло бѡ въ сласть желааше егѡ видѣти • Ѻтрѡка же ꙗко абіе рⷱ҇еное ѿ ц҃рѣ прїемше , въ скорѣ тамо шеⷣше и с҃тмꙋ ꙗвѣ творѧⷮ . Ѻн же невъꙁможна сїа быти г҃ла • ѻбаче чѧⷣца рьцѣта ц҃рви реⷱ҇ . трⷣꙋ оубѡ твои и прѣⷣлѡженїе ,
100v
ꙗко кадилѡ б҃лгѡвѡнно б҃ви принесѡшѫ сѧ и приѫти бышѫ . ты ꙋбѡ въ скорѣ ѻтиди ѿ тѫдꙋ , понеже мѣсто ѧтлѡ єⷭ҇ (,) да не како нѣчто неначаемо постражⷣеши ты же и иже с тобѡѫ . нашѫ же хꙋдѡсть не въꙁможеши видѣти въ нинѣшнїи вѣкъ :⸱ въ бѫⷣщїи же и ѕѣлѡ дрꙋгъ дрꙋга ꙋꙁримъ , и радѡсти ѻноѫ неиꙁр(еⷱ҇)нныѧ насладим сѧ , аще дѡстѡины плѡды покаанїа ѿ сѫдꙋ ѿслемъ • Печаленъ ꙋбѡ велми быⷭ҇ ц҃рь мнѧ нѣчто велїе погꙋбль , ѻтиде съ м(нѡѕ)ѣмъ сѣтѡванїемъ и скръбїѫ . и абїе въ (црⷭ҇каа) шеⷣ , посла пакы къ немꙋ ꙁлата не малѡ , въ кꙋпѣ же и ѻвѡщїа раꙁличнаа инѡкѡмъ ключемаа раⷣ блⷭ҇венїа . посилаетъ ꙋбѡ и писанїе , имѧщее сице • Въсечъстномꙋ ѡ҃цꙋ іѡаннꙋ поустыножителю , петръ ц҃рь • Слышаⷯ твоеѧ д҃шѫ б҃голюбныи нравъ и пꙋстынное въселенїе , и невещестъвное агглⷭ҇кѡе прѣбыванїе . въ кꙋпѣ же и єже ѿ мира кѡнечное ꙋдаленїе , и велми твое въжⷣелѣхъ видѣти прпⷣбїе и твоихъ медѡтѡчныихъ насладити сѧ г҃л(ъ) , не малѫ ѿ твоегѡ ꙁрѣнїа мнѣвь приплѡдити полѕѫ • Елма желанїе бѡгаⷮства и сꙋетнаа слава , въ кꙋпѣ же и сласти , не ѻставлѣѫⷮ наⷭ҇ иже въ мори сегѡ сꙋетнаⷢ҇ влаѫщих сѧ житїа , въꙁникнѫти къ свѣтꙋ чистагѡ и невещестъвнагѡ прѣбыванїа . помрачишѫ бѡ сѧ нашѫ д҃шевныѫ ѻчи , печалїѫ и мѧтежемъ иже въ мирѣ . и се н҃нѣ ꙗко ѿ съна нѣкоегѡ глѫбѡка въꙁбънѫвъ , въсхѡтѣхъ твоѫ с҃тость видѣти .
103r
Елмаже и сеѫ блгⷣти лиших сѧ , ѻкаан(н)ы раⷣ мнѡжъства моиⷯ грѣхъ . молѧ сѧ и припаⷣѫ твоемꙋ прпⷣбїꙋ , ѿрадѫ нѣкѫѫ ꙋтѣшенїа къ намъ послати и печали простꙋдити ꙁнои . вѣ(стъ бѡ) вѣстъ твое прпⷣбїе єликы бꙋрѧ мира и (мѧтежеи) облаци (црⷭ҇каа) ѻбꙋревати ѻбыкѡшѫ срⷣца () Прѣклѡни сѧ ꙋбо б҃лженыи іѡанъ къ моленіꙋ въ (к)ꙋпѣ же и пѡстничъскыимъ сънѣдеⷨ҇ , въꙁвышенїа съламлѣѫ рѡгъ , къ ꙁлатꙋ же никакоже , и въꙁвѣщаеⷮ емꙋ сице • Бл҃гѡчъстивѡмꙋ и самодръжцꙋ блъгарскагѡ скѵптра ц҃р(ю) петрꙋ . ꙋбѡгыи іѡаннь . прошенїе твое въсе исплънити , неполеꙁно намъ естъ . ѻбаче вѣры раⷣ твоеѧ и ꙋсръдїа . въ ꙗже намъ ключимыихъ исплънѣемъ ꙋже . и пѡстничъскыѫ ꙋбѡ сънѣди прїемлѧ . ꙁлато же твое самъ имѣи . ѕѣлѡ бѡ врѣдѧⷮ таковаа инѡчъствꙋѫщїиⷯ , иꙁрѧⷣнѣе же иже въ пꙋстыⷯ и неꙋтѣшныиⷯ мѣстѡⷯ прѣбываѫщїихъ . въ что бѡ и потрѣбꙋеⷮ (та) иже хлѣба въ сытѡсть никѡгдаже прїемлѧи ни же самыѫ вѡды въ погашенїе жѫжды . нам бѡ еже жит(и) х҃с , и еже ꙋмрѣти при(ѻ)брѣтенїе . твоеи бѡ дръжавѣ и такѡвымъ , сїа ключима сѫⷮ . ѻбаче ни же ты иже дїадим(о)ѫ ѻблѡженыи длъженъ еси въ сиⷯ ꙋслаждати сѧ . реⷱ҇но бѡ єⷭ҇ . бѡгаⷮствѡ аще течеⷮ , не прилагаите срⷣца . Аще бѡ и писано естъ дръжава ц҃рю бѡгатство нѫ въ ѡрѫжїа и вѡѫ то истъщавати , а не на своѫ сласти . къ ꙋбѡгыим же паⷱ҇ и нищиⷨ҇ , къ нагымъ и беꙁкрѡвнымъ .
103v
тѣмже аще хѡщеши съ ꙁемныимъ и н҃бсное наслѣдѡвати црⷭ҇во , бѫди щедръ ꙗкоⷤ҇ ѡ҃цъ нашъ нб҃сныи щедръ естъ . не ꙋповаи на неправдѫ , и на въсхыщєнїе не желаи . бѫди кротѡк же и тихъ и б҃лгѡпристѫпенъ къ въсѣмъ . на въсѣхъ (отвръст)ы твоѫ имѣи ѻчи . да прѡливает сѧ на въсѣхъ твоегѡ милѡванїа маслѡ . да не ꙋвѣстъ шꙋица твоа что творитъ десница твоа . да исхѡдѧⷮ нищїи радѡстни ѿ твоеѧ полаты . кнѧѕи же твоѫ похвалы на ѧꙁыцѣⷯ да нѡсѧ (.) да сїаетъ свѣтлостїѫ дѡбрѡдѣтелеи твоа багрѣница . чѧда же твоа да сѫⷮ въꙁдыханїа и слъꙁы . памѧⷮ же съм҃ртнаа да посѣщаетъ вынѫ твои ꙋмъ . бѫдѫщее же црⷭ҇во да мъчтаетъ нелѣнѡстно твоа мысль . валѣи сѧ пѡⷣ нѡгама м҃тре твоеѧ цръкве . припаⷣи ꙋсръдно и връхъ прѣкланѣи тоѫ пръвѡпрѣстѡлникѡмъ . ꙗко да ц҃рь црⷭ҇вꙋѫщїиⷯ и г҃ъ гѡспоⷣствꙋѫщїихъ видѣвъ таковѡе твое ꙋсръдїе , подастъ ти, ꙗже ѻко не видѣ бл҃гаа и ꙋхѡ не слыша и на срⷣце чл҃кꙋ не въꙁыдѡшѫ ꙗже ꙋгѡтѡва б҃ъ любѧщимъ егѡ • Цр҃ь же ꙗко сїа прѡчътъ , мнѣше сѧ велїе нѣчтѡ прїѧти . и любеꙁнѣ тѡ лѡбꙁавъ , имѣше то въ нѣдрѡⷯ ꙗкоже нѣкое многѡцѣнꙿно скрѡвище . чѧстымъ прочитанїемъ сегѡ , мльвы мирскыѫ ѿганѣаше тъмѫ • Прѣбывъ ꙋбѡ Блаженыи іѡаннъ на тѡмъ мѣстѣ въсѣⷯ лⷮѣ . ꙁ . и четыри мⷭ҇цѧ , ни единѡмꙋ часꙋ раꙁлѣненїе или ꙋнынїе подавъ . нѫ къ ревности паче ревность и къ ꙋсръдїꙋ оусръдїе прилагаѫ . и простѡ рещи ,
101r
въ старечъстѣмъ въꙁрастѣ юнѡшъскѡе покаꙁовааше тъщанїе • мнѡѕи ꙋбѡ къ немⷹ прихѡжⷣаахѫ недѫждныѫ своѫ принѡсѧще , и молитвами єгѡ ꙁдравы тѣхъ прїемлѧше ѿхѡждаахѫ . славѣ же не малѣ по въсеи ꙁемли тои прошеⷣши , мноѕи добрѡдѣтѣлномꙋ егѡ въꙁревновашѫ житїꙋ и жити съ нимъ иꙁволишѫ . и въ прїлежѫщимъ врътпѣ цр҃квь съꙁдавше ѻбитѣль съставишѫ , начѧлника имѧще и пастырѣ прѣпⷣбнагѡ . он же дѡбрѣ пасы свое стадѡ , и мнѡгы къ г҃ꙋ прївеⷣ , и велїа и прѣславнаа чюдеса сътворъ , въ глѫбѡкѫѧ доспѣ старѡсть • Ꙗко ꙋбѡ свое еже къ г҃ꙋ ѿхѡжⷣенье раꙁꙋмѣ , на мол҃твѫ себе ѻбрати . и тѡплыѫ слъꙁы ѿ ѻчіꙋ иꙁливааше . и колѣнѣ на ꙁемлѧ прѣклѡнъ . б҃же г҃лааше въседръжителю . прїими мѧ грѣшнаагѡ и недѡстоинагѡ раба своегѡ , и съчетаи мѧ ликѡмъ иꙁбранныиⷯ твѡихъ . ничто же бѡ на ꙁемли бл҃гѡ сътвориⷯ бл҃же . Сего ради твоѫ молѧ бл҃гѡсть , повелѣти тебѣ агг҃лꙋ бл҃гꙋ , ꙗко да не въꙁбранен ми бѫдеⷮ въꙁхѡⷣ ѿ лѫкавствїа д҃ховъ . и г҃и въ рѫцѣ твои прѣдаѫ д҃х(ъ) мои прирекъ , абїе въ рѫцѣ б҃жїи прѣдаⷭ҇ д҃хъ . поживъ нѣгде даже до ѻ лⷮѣ . и тꙋ своими ꙋченикы погребенъ быстъ • Врѣмени ꙋбо не малꙋ прѣшеⷣшꙋ . бл҃гѡвѡнїе беꙁчислъное исхѡждааше . ꙗко ꙋбѡ ракѫ ѿвръꙁше , видѣшѫ тѣлѡ прпⷣбнагѡ цѣлѡ въсѣчъскы . и въсѣкоѫ тлѧ никакоже причѧстно . бл҃говѡннїе же испꙋщаѫще . и въсѣхъ въ бжтⷭ҇ьвнѫѧ ревность подвижѫще . Славѡслѡвїꙋ же ѻбычномꙋ сътворенꙋ бывшꙋ , съ чъстїѫ прѣнесѡшѫ чъстныѫ егѡ мѡщи въ славныи граⷣ срѣдецъ . и полѡжены бышѫ въ цр҃кви ст҃го єѵⷢ҇гелиста лꙋкы • Послѣжде же ,
101v
съꙁдана быⷭ҇ ц҃ръковь въ имѧ егѡ . и въ неи полѡжены бышѫ чъстны егѡ мѡщи дивнаа и прѣславнаа творѧще чюдеса • Мнѡгꙋ же врѣмени мимошеⷣшꙋ , въ црⷭ҇во ц҃рѣ гръчъскагѡ киръ андрѡника . вѫгръскыимъ вѡемъ съ свѡимъ ихъ кралемъ прѣшеⷣшемъ . и гръчъскѫѧ ꙁемлѧ даже дѡ срѣⷣца поплѣнившемъ и въсѣ поⷣ нѡѕѣ покоршемъ . иже и мѡщи прпⷣбнаагѡ съ сѡбѡѫ въꙁемше , въ своѫ странѫ ѿнесошѫ . бѣ бѡ слышалъ тѡи краль ѻ дивныⷯ и великыⷯ прпⷣбнагѡ чюдесехъ . иже и повелѣ чъстныѫ егѡ мѡщи в(ъ) цр҃кви полѡжити въ градѣ г҃лемѣмъ ѻстригѡмъ . и тꙋ прѣславнаа и дивнаа сътварѣахѫ чюдеса . въсѣкъ недѫгъ и всѣкѫ бѡлѣꙁнь ѿ ч҃лкъ ѿгѡнѧше • Слꙋхꙋ же по въсеи странѣ ѻнои прошеⷣшꙋ . и въсѣмъ тамо сътѣкаѫщим сѧ . ненавидѧи же дѡбра дїаволъ , не сътръпѣ на мноѕѣ славити сѧ прпⷣбномꙋ . нѫ невѣрїа стрѣлѡѫ срⷣце епⷭ҄кпа граⷣ тѡгѡ ꙋꙗꙁви . и не хѡтѣше никакоже на поклоненїе прїити прпⷣбнагѡ мѡщемъ . г҃лѧ , никакоже сегѡ прпⷣбнаго въ с҃тхъ ѻбрѣтати • Не тъчїѫⷤ҇ , нѫ и инѣмъ въꙁбранѣаше не прїити на тѡго поклѡненїе . аꙁь реⷱ҇ въсѧ с҃тыѫ иꙁвѣстно съвѣмъ и никакоже сегѡ съ с҃тыми ѻнѣми ѻбрѣтаѫ . и абїе б҃жїимъ сѫдѡмъ праведнымъ бръꙁдѫ ѧꙁыкꙋ прїѧⷮ . и бѣше нѣмъ въсѣчъскы и никакоже вѣщаѫ . въси же иже сїе видѣвшеи чюⷣ , страхѡм ѻбъѧти бышѫ . и бѣ помаваѫ имъ ꙗко же древнїи ѻнъ и чюⷣныи ꙁахарїа архїереи : рѡдитель прⷣтечевъ . ꙗко ꙋбѡ въ себѣ бывъ , и винѫ таковагѡ негл҃анїа расмотривъ ,
102r
и раꙁꙋмѣ ꙗко невѣрїа раⷣ с҃тго сїе пострада , въ скорѣ къ рацѣ с҃тго притече . и тѡплыми слъꙁами тѫ облиавъ . и чѧстыми въꙁдыханми срⷣчное съкрꙋшенїе покаꙁовааше . б҃жіи же ꙋгѡдникъ и х҃ѡвь въ в(ъ)семъ поⷣбникь іѡаннъ , не въсхѡтѣ тѡгѡ на мнѡѕѣ томити . нѫ въ скорѣ ѧꙁыка егѡ ѧꙁы раꙁдрѣши . и бл҃гѡглагѡлна пакы тѡгѡ ꙋстрои • Он же сїе ꙗко полꙋчивъ , бл҃гѡдаренїа непрѣстанна къ б҃ꙋ и тѡгѡ ꙋгѡдникꙋ въꙁсилѡвааше • Сїа же въси слышавше и видѣвше , множаишѫ вѣрѫ и ꙋсръдїе къ с҃тмꙋ покаꙁоваахѫ . многаа же инаа дивнаа и ꙋжаснаа чюдеса въ ꙁемли вѫгръстѣи сътвори (.) ꙗже не оставлѣеⷮ наⷭ҇ врѣмѧ по дрѡбнꙋ скаꙁати • Ꙗко ꙋбо сїа въсѣ по дрѡбнꙋ ꙋвѣдѣвь краль , страхѡмь и ꙋжасомь ѻбьдръжимъ быⷭ҇ . и ꙁлатѡмъ и сребрѡмъ ракѫ прпⷣбнагѡ ꙋкрасивъ , и чьстныѫ єгѡ прилѣжнѣ ѻблѡбыꙁавь мѡщи , съ великѡѫ чьстїѫ пакы въ срѣдецъ тыѫ въꙁврати . и въ цр҃кви иже въ имѧ тѡⷢ҇ съꙁданнои тыѧ полѡжи . в лⷮѣ ҂ѕ҃ х҃ ⸱ (с҃) є҃ ⸱ індїктїонъ . є҃ ⸱ Не мнѡгꙋ же врѣмени мимошеⷣшꙋ . вънегда бл҃гѡвѡли б҃ъ ѻбновити блъгарскѫѧ дръжавѫ . и въꙁⷣвигнѫти по писанномꙋ рещи падшѫѧ сѧ сѣнь ѻбетшавшѫѫ гръчъскыимъ насилїемъ . въꙁⷣвиже рѡгъ блъгарскагѡ црⷭ҇тва . прї бл҃гочъстївѣившимъ ц҃ри асѣни . иже въ с҃тѣмъ кр҃щени именованъ бывь їѡаннъ . съ ꙋбѡ хѡрѫгви црⷭ҇вїа ꙗко прѣемъ , въсѧ блъгарскыѧ грады паⷣшѫѧ сѧ дѡбрѣ ꙋтвръди . и ѻбетшавшѫѧ ѻбнови .
102v
на гръческое дѡбрѣ ѻпоасав сѧ црⷭ҇вѡ покарѣаше ѻкртⷭ҇ныѫ страны . грады же и веси . ꙗко ꙋбѡ дѡ срѣⷣца дошеⷣ и сегѡ поⷣ сѡбоѫ покѡри , и прѣславнаа и беꙁчислънаа прпⷣбнагѡ чюдеса Слышавь , абїе къ тогѡ чъстнѣи цр҃кви ꙋстръми сѧ . и прпⷣбныѫ ст҃го чъстнѣ ѻблѡбыꙁавь мѡщи . мнѣше сѧ нѣкое многоцѣнное скровище ѻбрѣсти . радости ꙋбѡ мнѡгыѫ исплън сѧ , и веселїа д҃хвнагѡ , съвѣтъ съвѣща бл҃гъ . бѡлшѫѫ ради чъсти и ꙋтвръжⷣенїе своегѡ црⷭ҇ва , прѣнести мѡщи прпⷣбнагѡ ѡ҃ца въ свои прѣславныи граⷣ трънѡвъ . и абїе посла къ п҃ріархꙋ своемꙋ кїръ василїꙋ . сѫщꙋ тѡмꙋ въ трінѡвѣ велицѣмъ градѣ . писанїе велѧщее сице • Въсечъстномꙋ б҃жиꙋ архїереꙋ кѵ̈ръ василїꙋ . и д҃ховномꙋ ѡ҃цꙋ нашегѡ дръжавнаго црⷭ҇ва . б҃жіимъ хѡтѣнїемъ ꙗко прїидохъ въ прѣдѣлы сїѫ . и срѣдечъскыи постигѡхъ граⷣ , чьстныѫ мѡщи прпⷣобнагѡ ѡ҃ца іѡанна пꙋстынѧ рылскыѫ жителѣ ѻбрѣтъ чюдесми и исцѣлени исплънена , мнѣх сѧ ѿ радости по въꙁдꙋхꙋ ꙗкоже лѣтати . славѣ бѡ мноѕѣ ѻ немъ въсѧ сїѫ странѫ исплъниши . и дивнаа и прѣславнаа творѧщꙋ исцѣленїа . не тъчїѫ ꙋбѡ ꙁде , нѫ и въсѧ вѫгръцкѫѧ дръжавѫ ѻгласишѫ . симъ ꙋбѡ тако имѧщимъ , сѫди мысль државнагѡ нашегѡ црⷭ҇ва прїити твоеи с҃тости ꙁде съ въсѣмъ прїчьтѡмъ цр҃кѡвнымъ . и съ поⷣбаѫщеи чьстіѫ , єже прѣнести сїѫ чьстныѫ мощи прпⷣбнагѡ ѡ҃ца въ прѣславныи црⷭ҇кыи наш граⷣ .
104r
въ похвалѫ въсегѡ цр҃ковнагѡ исплъненїа и въ ꙋтвръжⷣенїе нашегѡ благѡчьстивагѡ цр҇ⷭва • Сїа ꙗко бжтⷭ҇ьвныи слышавь с҃тль , въꙁрадова сѧ д҃хомъ . и б҃ꙋ бл҃годарестъвнѫѫ въꙁдастъ молбѫ . и абїе въ скорѣ весъ цр҃квныи съб(ѡ)ра причⷮь . и въсѣ прѣⷣреⷱ҇наа тѣм(ъ) скаꙁа • Ѻни же топлыимъ ꙋсръдїемъ и горѧщеѫ д҃шеѫ въсѣ въ сласть прїѧшѫ . и въси єдиномыслънѡ ꙋсръдно ꙋстръмишѫ сѧ и ꙗкоже нѣкое многѡцѣнно скровище въсхытити хѡштѧще . и въ скорѣ съ своимъ патрїархѡмъ и ꙋчителемъ срѣдецъ достигѡшѫ . бл҃гочьстївыи же ц҃рь і҃ѡ асѣнь , въсѣ ꙗже на провѡжⷣенїе с҃тгѡ чъстнѣ ꙋгѡтовавъ , патрїархꙋ въсѣ върѫчи . ѻставльи тѡмꙋ . т҃ . мѫжестъвныⷯ вѡинъ на провѡжⷣенїе с҃тмⷹ . сам же , потъщав сѧ спѣшнѣ въ свои црⷭ҇кыи прїиде град . и цр҃ковь начѧⷮ ꙁдати въ имѧ ст҃го въ славнѣмъ градѣ трапеꙁици • патрїархъ же въꙁемъ чⷭ҇тныѫ прпⷣбнагѡ мѡщи съ въсѣмъ причьтѡмъ . съ ними же бѣше послѣдствꙋѫ и ігꙋменъ ѻбитѣли прпⷣбнагѡ . и въси сѫщеи поⷣ нимъ мниси .
Част от текста у Калужняцки липсва в Зографския сборник.
© Софийски университет „Св. Климент Охридски“ 2011-2019

