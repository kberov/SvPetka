
Текстов корпус
Похвалное свѧтомоу Михаилоу воиноу, съписаное Еѵѳимїемь, патрїархом Трънѡвскым.
Заглавие на латински:Vita
Жанр:Житие
Автор:Патриарх Евтимий
Преведен?:не
Дата на ръкописа:XIV в
Дата на превода:
Дата на преписа:XV в
Правопис:Среднобългарски
Име на ръкописа:mmmmm
Хранилище на ръкописа:
Сигнатура на ръкописа:
Издание:Werke des Patriarchen von Bulgarien Euthymius  (1375-1393) nach den besten Handschriften herausgegeben von Emil Kałužniacki. Wien 1901, с. 170-180.
Страници:170-180
doc_iddoc_215
170
І. Радости вина д(ь)несь и настоѫщее тръжьство,
тайно веселѧ любопразденстъвныих доушѧ. Соугоубѡ веселїе
д(ь)несь, соугоубъ пиръ, соугꙋбо славословїе, согоубь
и събѡръ аг҃гелѡмь и чловѣкѡмь. Иже въ цр(ъ)ковь
въхѡд дѣвы и богородицѫ, господнѧ матере, вчера ѡбрадованнѣ
и въседоушнѣ праздновахѡмь, д(ь)несь же пакы
славнаго Михаила сънидохѡм сѧ ч(ь)стное тръжьствовати
тръжество. Нѫ божїй матери и дѣвѣ и богородици длъжный
пръвѣе достоить ѡтдати длъгь и тако на вѡина
възыти повѣст(ь). Что оубо вчера праздновахѡмь и
который той достоень въздамы длъгь, Хероувїмь славнѣйшой,
Серафїмь вышьшой и въсѣх просто прѣнебесныих
вѡинствь? Никтоже той по достоанїꙋ възможетꙿ
ѡтдати длъгь, ибѡ небо и землѧ исплънившаго въ себѣ
поноси, творца мироу, съдѣтелѣ твари, єгоже ни оумь
постигнѫти, ни слово съказати възмагаеть, вь чрѣвѣ та
приѧть. Тѣмже ѡбрадованїе тъчїѫ, єже нас наоучи, то
171
и принѡсим, съ аг҃геломь глаголѧще: „Радоуй сѧ, ѡбрадованнаа,
господь с тобоѫ” и пръвѣе с тобоѫ и н(ы)нѣ с
тобоѫ и в вѣкы с тобоѫ, ꙗко прѣвышьши въсеѫ твари
ты ꙗвила сѧ єси. Вчера праздновахѡмь єже въ цр(ъ)ковь
богородицѫ въхѡд, свѣтлое дѣвь и отрокѡвицꙿ
провожденїе, єже съ выше и из начѧль богоѡт(ь)цъ проѡбрази:
„Приведѫт сѧ – рекь – царю дѣвы въ слѣд
єѫ и искрънѧѧ єѫ приведѫт сѧ, въведѫт сѧ въ цр(ъ)ковь
царевѫ.” Не бѡ въсѧ въ невъхѡдимаа въведошѧ
сѧ, єдина же та отроковица въведена быст(ь), ꙗко достойна
таинства послоуженїꙋ, прѡчѧѧ же дѣвы въ слѣд єѫ въ
цр(ъ)ковь тъчїѫ. И бѣ тогда видѣти страннѫ и оужаснѫ
вещь въсѣм, иже тогда зрѧщимь: отроковицѫ, малѣйшѫѧ
ѡт въсѣх, пророчьскыма, свѧщенничьскама приемлемѫ
рѫкама и въ вънѫтрънее завѣсы въводимѫ, идеже архїєрей
єдиноѫ въхождааше лѣта. И не просто нѣкако, нѫ
на горнѣйшимь тѫ поставлѣеть степени: Радоуй сѧ, –
глаголѧ – възведенїе рѡда, прѣматернѧѫ клѧтвы свобожденїе,
Адамово избавленїе. Тебе прорѡци проповѣдашѧ,
тебе праведници оублажишѧ. Ты єси запечатлѣннаа кнїга,
врътоградъ заключенный, Гедеѡново роуно, камень несѣкомый,
дверъ затворенаа. Ты єси златаа рѫчка, жезлъ
Аарѡновь. Ты єси стамна, имѧщїа по малѣ маннѫ Христа
въ себѣ. Ты єси Нѡевь кѡвчегь, спасти хотѧ ѡт потопа
грѣховнаго весь миръ. Ты єси неѡраннаа бразна и Іаковлѣа
лѣствица. Тебе въси оублажаѫть рѡди, землѣ въсхвалить,
аг҃гели послоужѫть, влъсви поклѡнѧт сѧ, Геѳсимани
въмѣстить, небеса подимѫть. Грѧди ѡт Ливана, невѣсто,
– Соломѡново да припѣваѫ и азъ, – грѧди ѡт Ливана!
Сїа оубо Захарїи вънѧтръ ѡлтарѣ къ отроковици
вѣщаѫщоу, съ свѣщами рѡдителїе и отрокѡвицѧ въ
цр(ъ)кви стоѫще и гѡрѧщѫѧ въсѧ въ рѫкоу тыѧ дръжѧще
и таковаа ѡт свѧщенника Захарїѫ слышѫще, чюждаахѫ сѧ,
недооумѣѫще сѧ къ себѣ, и глаголаахѫ: Что
172
єст(ь) прѣславное се и недооумѣнное чюдо, котораа вещь,
котораа тайна се? Кто видѣ или кто слыша ѡт вѣка и
родѡвь отроковицѫ трилѣтнѫ, въ свѧтаа свѧтыхь въводимѫ
и на рѫкоу приемлемѫ въ невъхѡдимых свѧтительскоу?
Что вещь, что съмотренїе? Сїа и сицеваа тѣмь
въ себѣ помышлѣѫщимь и глаголѧщимь, Захарїа пръвыихь
дръжаше сѧ глаголъ, къ отроковици Марїи вѣщаѧ:
Ты єси потрѣбленїе клѧтвѣ, ты єси Соломѡновь въсеч(ь)стный
ѡдръ и пророкѡмь събытїе, праведнымь радост(ь).
свѧтительствоу красота, рѡдꙋ назданїе. Сего ради
отрокѡвицѧ възлюбишѫ тѧ, въ вонѧ мѵра твоего текѡшѧ,
въведе тѧ царь въ клѣть, рекше въ цр(ъ)ковь своѫ.
Тѣмже слыши. дъщи, ѧже ѡт мене глаголы и виждь
оуготованное тебѣ мѣсто. И абїе въземь, посади ѫ на
горнѣйшемь свѧтительскомь прѣстѡлѣ. И се аг҃гелъ Гаврїилъ,
съ небесе пришед, пищѫ той принесе, и тако вънѧтръ
аг҃геломь вынѫ питаема бѣше. Отроковицѧ сїа зрѧще,
оужасомь исплънены бѣшѧ и такѡваа къ ней възываахѫ:
Распалила єси ср(ъ)дце наше. сестро наша, невѣсто, распалила
єси ср(ъ)дце наше. Виждь и приклони оухо твое
къ Гаврїиловоу благовѣстїꙋ. Въжделѣ бѡ царь добротѣ
твоей; сего ради лицоу твоемоу помѡлѧт сѧ бѡгатїи
людсти.
ІІ. Сїа оубо тъгда съдѣашѧ сѧ и конець приѧшѧ,
нам же къ прѣдлежѫщой винѣ достоить обратити слово.
Грѧди оубо ми н(ы)нѣ христоименитое мнѡжьство, грѧдѣте
Христови людїе избраннїи, царїе земстїи и кнѧѕи,
бѡгатїи и людстїи, свѧщенникь аг҃гелѡлѣпный чине, старци
съ юнѡтами, старицѧ и отрокѡвицѧ. Видимь, кто събра
нас д(ь)несь, котораа царскаа трѫба, котѡрїи ѡрѫженѡсци,
котораа нѫжда? Нѫ въсѣко речете, ꙗко ничтоже ѡт сих;
вѡнискый бѡ въстрѫби глас и въсѣх нас зде съвъкоупи.
Михаилъ. великый призываеть воинь, и кто не потечеть?
173
Михаилъ, славный вѡевода, изрѧдный храбѡрникь, благочьстїа
твръдый стлъпъ, непобѣдимый ѡрѫжникь, прѣкраснаа
ѕвѣзда, иже ѡт младенства себе богови освѧтивы,
стрѣла божїа избраннаа, млънїа блистаѫщїа сѫщїих
окръстъ, гражданинь вышнѣго Ієросолима, высокопарный
ѡрелъ. Нѫ что ми много ѡ сих истъщавати слово?
Егоже бо свѧтаа тройца почьте, въсѣчьскых иных не
трѣбоуеть похваль. Нѫ, аще годѣ єст(ь), видимь, ѡт которааго
мѣста и странѫ таковый къ намь прїиде храбѡрникъ.
ІІІ. Рѡманїа оубо сице обычнѣ зовомаа того изнесе,
рожденїе и въспитанїе весь, глаголемаа Потоука. Ꙗко оубо
съмысломь оукрѣпи сѧ и въ юношьскый прїиде възрастъ,
въ въсѣх хождааше запѡвѣдехь господьних, непорочнѣ
прѣбываѧ въ цѣломѫдри и чистотѣ, въ кротости и
простотѣ. Ѕѣлѡ бѡ ѡт благорѡдных и нарѡчитых сый,
въсѣми вѣдомь бѣ и за прѣкрасное лѣпѡты и възраста
въ вѡинскый избирает сѧ чинь и, тако прѣбываѧ, въсѧ
въ добрѡдѣтѣлех своѧ иждиваше д(ь)ни. Мнѡгы же
побѣды на бранех показа различныих, а ради сего и въ
вѡеводскый въчинень бываеть санъ. Мнѡгымь оубо вѡемь
под нимь сѫщимь. въсѣ бранна оустрааема бѣхѫ добрѣ
же и по лѣпотѣ. Ѡт сѫдꙋ оубо слоух о немь по въсѫдоу
прошед, въсѣм вѣдома того оустрои.
ІV. Не по мнѡѕѣ оубо брань слыша сѧ и брань
паче въсѣх лютѣйшаа. Божїимꙿ бѡ тогда попоущенїемь –
ими же сѫдбами, вѣсть тъ единь, – до конца повоевань
бѣше ѡт Римлѣнꙿ весь Гръчьскый рѡд, єлико съ въсѣми
и царствоуѫщїи Кѡнстантїновь под собоѫ имѣти град и
въсѧ ѡкръстныѧ єго страны на лѣта мнѡга. Еѳїоплѣне
174
же и Агарѣне брань великѫ и несътръпимѫ на Римлѣны
подвигѡшѧ. Ꙗко оубо сїа слышавше Римлѣне, мнѡгы и
ти събрашѧ вѡѧ. Тогда оубо. тогда и славный призывает сѧ
Михаилъ съ въсѣмꙿ вѡинствомь. Томоу же пришедшоу,
оурѧждено быст(ь) въсе Римлѣнское вѡинство, и обѡимь
оубо съшедшим сѧ бранемь, мнѡжьство познавааше сѧ
Агарѣнское много. Доблый же Михаилъ, ꙗко мнѡжьство
Агарѣнское много сѫще быти оусмотри, своѧ оутвръждааше
вѡѧ, глаголѧ: Страха же их не оубѡйте сѧ, ниже
съблазните сѧ, ꙗко с нами богъ. Не спасет сѧ царь
многоѫ силоѫ и исполинъ не спасет сѧ въ мнѡжьствѣ
крѣпости своеѫ. Сїи на кѡлесницах и сїи на кѡнех, мы
же въ имѧ господа бога нашего призѡвемь: Прочее, помощь
наша въ имѧ господне, сътворшаго небо и землѧ.
Бранемь оубо обѡимь, дроугъ на дроуга себе опльчившимь,
не възмогѡшѧ противити сѧ Римлѣне и абїе бѣгоу сѧ ѧшѧ.
Ꙗко оубо сїа видѣ бож(ь)ствный Михаилъ, ненадеждномоу
почюдив сѧ бѣгствоу и на небо въздѣавь
рѫцѣ съ очима, глаголѧ: Къ тебѣ възведох очи мои,
живѫщомоу на небесех. Се, ꙗко очи рабь въ рѫцѣ госпѡдей
своих и ꙗко очи рабынѧ въ рѫкоу госпождѫ своѫ, тако
очи наши къ господоу богоу нашемоу, дондеже оущедрит
ны. И сїа рекь. видѣ мнѡжьства Римлѣнскаа вънезаапѫ
без вѣсти бывша и въ пропасти распаденїа себе съкрывшѫ,
себе же єдиного по срѣдѣ варварь оставлена. Знаменїе
въ скорѣ кр(ъ)стное на лици сътворь. и въсе поѡстривь
на брань вѡинство, мѫжьскы храбѡрствѡваахѫ и мѫжьскы
побѣждаахѫ иже съ Михаиломь, варвари же, на мнѡжьства
надѣѫще сѧ вѡинска, ѡпльчаахѫ сѧ ѕѣлѡ. Господь
же, и въ семь волѧ бѡѫщих сѧ єго сътворь, своего
раба неврѣдна хранѣше; мльнїамь бѡ и грѡмовѡмь напрасно
на съпрѡтивныѧ нападшимь, въ страх несътръпимь
175
тѣх въложи. Тѣмже, ꙗко видѣшѧ страшное се и несътръпимое
прѣщенїе божїе, въ скорѣ къ бѣгствоу ꙋстръмишѧ сѧ
и мнѡга троупїа ѕвѣремь земнымь и птицамь
небеснымь ѡставишѧ на сънѣдь. Бож(ь)ствный же вѡевода,
бож(ь)ствнѫѧ побѣдѫ извѣстно видѣвь, богови благодарестъвныѧ
ѡт доушѧ възсилааше пѣсни: Възнесѫ тѧ. –
глаголѧ – господи, ꙗко подѧть мѧ, и нѣси възвеселиль
врагь моих о мнѣ. Господи, боже мой, възвах к тебѣ. и
исцѣлил мѧ єси. Господи, възвель єси ѡт ада доушѫ
моѫ и спасль мѧ єси ѡт нисхѡдѧщїих въ рѡвь. Бѣ бѡ
видѣти зде Мѡѵсеовы исплънѣемы глаголы. єже: „Како
поженеть єдинь тысѫщѫ и два двигнета тъмы, аще не
богъ ѡдаст(ь) их и господь прѣдаст(ь) их?”
V. Ꙗкоже оубо видѣ праведный врагы до конца
въ стоуд ѡблъчены вѣчень и свое до конца богомъ
съхранено вѡинство, съ свѣтлоѫ побѣдоѫ въ своѫ ѡтхождааше
странѫ. И ꙗко тамо приближи сѧ, въсѣ своа
ѡтпоусти вѡинства съ мнѡгымь дръзновленїемь и корыстїѫ,
сам же съ своими отрѡкы къ своемоу ꙋстръми сѧ
поити домоу. О семь оубо томоу тъщѫщоу сѧ и спѣшѫщоу,
прїиде до Тирайскаго мѣста. обычнѣ сице зовомаго.
и съсѣде, еже оупокоити себе же и кѡнѧ своѧ.
Отрѡкы оубо ѡтпоусти, за еже пасти конѧ, сам же тоу
почить, єдиного себѣ кѡнѣ и отрока оставль. Бѣше оубо
тоу, близь нѣгде, єзерѡ въ немже зъмїй живѣше лють
и прѣвеликь, исходѧ вънѣ и поꙗдаѧ чловѣкы и скѡты.
Въ сънъ оубо тъ съведень бывь глѫбокь ѡт пѫтнаго
трꙋда, рабь єго, иже съ нимь. дымь нѣкако чюдень
исходѧщь видѣвь, тамо оустръми сѧ бываемое оусмотрити.
Шед оубо тамо, обрѣте дѣвицѫ, оу єзера сѣдѧщѫ
и плачѧщѫ. Томоу же винѫ плача истѧжѫщоу, ѡтвѣща
она съ слъзами и съ рыданїемь плача жалостнѣ же и
176
оумиленнѣ: Ѕвѣринѣго ради зде приведѡшѧ мѧ сънѣденїа.
Ибо въ семь єзерѣ ѕвѣрь живеть ѕѣлѡ лють и чловѣкы
и скѡты нещѫдно, исходѧ, поꙗдаеть и никтоже не можеть
противити сѧ ємоу. Сего ради и град съй,
таковыѫ хотѧ прѣмѣнити сѧ нѫждѫ, оусмотри чѧда
своа по єдиномоу и єдиномоу ѡтдати томоу на сънѣдь.
И се н(ы)нѣ ѡтцоу моемоу длъжный прїиде рѧд и приведе
мѧ самь. И се ждѫ, когда прїидеть и поглътитꙿ
мѧ окааннѫѧ, ожидаѫ доушѫ моеѫ оумиленное разлѫченїе.
Оувы мнѣ, оувы мнѣ, како прѣтръпѧ горкое ѕвѣрѣ сънѣденїе?
Въси оубо, иже слъзы имѧщеи, мене плачите сѧ,
ничимже кого обидѣвшѫѧ и оумиленнѣ погыбаемѫ, оувы!
Глагола къ ней отрокь: И по что оубо єдина сѣдиши
зде и не ѡтбѣгаеши ѡт сѫдоу, никомоу же тебе зрѧщоу
зде? Она же ѡт ср(ъ)дца срѣды, ѡт глѫбины доушевныѫ
въздъхнѫвь, рече: Лють єст(ь), юноше, ѕвѣрь и
ѕѣлѡ лють и не имать кто камо оубѣгнѫти ѡт сверѣпства
єго. Нѫ, молѧ тѧ, отиди въ скорѣ ѡт сѫдоу и
прочее не късни, ꙗко да не и самь съ тѣломь доушѫ злѣ
изꙿвръжеши; ѡтнѫд бѡ никакоже чловѣка боит сѧ. Възбънѫвь
оубо стратилатъ и съ собоѫ отрока не обрѣть,
чюждааше сѧ о того лишенїи. Абїе же прїиде онъ и винѫ
ѡтхожденїа по дробноу томоу сказа. Ревностїѫ оубо бож(ь)ствноѫ
раждег сѧ тъ и ср(ъ)дце ненадеждныимь
оуꙗзвивь слышанїемь, никакоже ѡтложи, нѫ, въ скорѣ
шед и отроковицѫ тамо обрѣть, и винѫ въпрашааше тоѫ
тоу закъснѣнїа. Она же ѡт прѣжде реченыих ничтоже
съкрыть, нѫ въсѣ по дробноу томоу сказа. Он же на
милость прѣклонꙿ сѧ, отроковицѫ глаголы оуꙗзвень, на
молитвѫ прѣклони себе и помоли сѧ къ богоу, сице глаголѧ:
Боже, иже въ тройци свѧтѣй покланѣемый иже
въсѧ тварь своеѫ окръмлѣѧй прѣмѫдростїѧ, изводѧй
177
окѡванныѧ мѫжьствомь, избавлей Данїила, своего пророка,
ѡт оусть львѡвь и своѫ рабѫ, пръвомѫченицѫ Ѳеклѫ,
такожде ѡт ѡгнѣ и ѡт оусть львѡвь и Іѡнѫ ѡт чрѣва
кѵтова, ты и н(ы)нѣ, владыко, призри на достоанїе свое
и не прѣдаждь єѫ поглъщеннѣ быти ѡт лѫкаваго дїавѡла.
Ибѡ ѡргань себѣ ключимь лютаго сего обрѣть
зъмїа, и симь озлоблѣти начинаеть изрѧдное твое създанїе,
єгоже самь своеѫ искоупиль єси кръвїѫ. Сего ради твое
молѧ многое милоср(ъ)дїе послати ми въ скорѣ своѫ помощь,
ꙗко да иже въ семь ѕвѣри живѫщаго побѣждѫ
дїавѡла, ꙗкоже иногда сподобиль єси свѧтаго своего
оугодника Ѳеѡдѡра, ꙗко да и въ семь прославит сѧ прѣч(ь)стное
и великолѣпное имѧ твое, ѡтца и сына и свѧтаго
доуха, н(ы)нѣ и присно и въ вѣкы вѣкѡмь, аминь.
VІ. Скончавшꙋ оубо томоу молитвѫ, абїе зъмїй
ѡт єзера исхождааше, ѕвизданїа и сѡпанїа безмѣстнаа
творѧ и въсѣкь оужасаѫща възрастъ. Ꙗко оубо свѧтый
зъмїа тако идѫща видѣвь, въ скорѣ отрокоу съ конемь
далече ѡстѫпити повелѣ, сам же, въземь свой мечь и
щить, непотрѧсноѫ стоаше доушеѫ, ѡжидаѧ того пришествїе.
Нѫ зде ми оубо приклѡните слꙋхы, зде сънидѣте сѧ
въси и оумное ѡтвръзѣте оухо и видимь чюдо,
страха и оужаса въсѣко исплънено. Видимь видимаго къ
невидимомоу оплъчаѫща сѧ, не бѡ къ чловѣкоу, нѫ къ
самомоу невидимомоу оплъчаѫща сѧ врагоу. Стѡахѫ оубо
аг҃гели, невидимо почьсти дръжѫще, и владыка раба възмагааше,
зрѧ своимь владычнымь обложима того о чловѣцѣх
чловѣколюбїемь. Лѫкавомоу на нь оустръмившоу сѧ
зъмїꙋ и главѫ на высотѫ въздвигшоу, опашїѫ же
своеѫ шествовааше по вѡдах. И ꙗко ближае быст(ь),
многострашнѫѧ и злѫѧ своѫ съ высоты прѣклони главѫ,
на три съженѧ или на четыри на высотѫ въздвиженѫ,
178
и оуста ненасытима развръзь, готовѫ себѣ того имѣѧ
ловитвѫ, абїе дивный страдалець, мечь напрасно извлъкь,
многолѫкавнѫѧ и злѫѧ того ѡтсѣче главѫ. Злонравный
же тъ зъмїй, злонравнѫѧ своѫ свивь опашь, оудари свѧтаго
въ деснѫѧ ланитѫ и въ лѣвѫѧ рѫкѫ, оуꙗзви того
ѕѣлѡ лютѣ, сам же до конца оумръщвень бывь, птицамь
и чрьвемь сладкаа сънѣдь ꙗвль сѧ. Граждане же, ꙗко се
оувѣдѣвше, изыдѡшѧ въ срѣтенїе єго. славѧще и хвалѧще
бога и того оугодника Михаила. Дѣвицѫ же цѣлѫ
и неврѣдимѫ рѡдителемь прѣдасть, наоучивь тѣх правыѫ
дръжати сѧ вѣры и чистыѫ ѧже къ богоу любве и того
вѣдѣти ненадеждное се даровавꙿшаго тѣмь чѧдо. И весь
оубо оутвръди тогда града того събѡръ въ божїимь
прѣбывати страсѣ и того чистѣ заповѣди хранити, абїе
къ своемоу ѡтхождааше домоу, имѣѧ прѣдреченнѫѧ ѡт
врага ꙗзвѫ.
VІІ. Врѣмѧ же оубо мало тамо прѣбывь, въсѣ
дѡма своего добрѣ оурѧдивь и въсѣ имѣнїа своа цр(ъ)квамь
и нищїимь и оубѡгымь раздавь, блаженнымь оуспе
съномь, доушѫ єго свѧтымь даронѡсѧщимь аг҃гелѡмь.
Ѡт сѫдꙋ оубо праведници радѡваахѫ сѧ, мѫченици срѣтаахѫ,
прѣподѡбнїи лѡбзаахѫ, Христос вѣнчавааше, небеса
въсприѧшѧ, и възыде до домоу божїа въ гласѣ радѡванїа
и исповѣданїа шоума праздноуѫщих. Мнѡга же исцѣленїа
сътвори богъ єго ради, и ѡт толѣ даже и до н(ы)нѣ
въси, иже съ вѣроѫ къ рацѣ єго прихѡдѧщеи, различнаа
приємлѧть исцѣленїа, ємоуже аще хѡтѧть недѫгоу. По
мнѡгыих же лѣтѣх царь Блъгарскый Калѡїѡаннъ, єгда
на Гръкы прѣпоаса сѧ и въсѧ грады их разори, оувѣдѣвь
ꙗже о свѧтѣмь Михаилѣ и шед, съ великоѫ чьстїѫ
принесе въсесвѧтое єго тѣло и, многоч(ь)стнѣ опрѧтавь,
179
положи въ велицѣй цр(ъ)кви патрїархїи, идеже до д(ь)несь
лежить, различнаа въсѣмь подаваѧ исцѣленїа.
VІІІ. Ты же, послоушателю, не, ꙗко мр(ъ)тви сѫть
кѡсти, зри, нѫ невидимо ѡт них исходѧщѫѧ благод(ѣ)ть
съматрѣй. Вѣры очима възри, и невѣдомѣ прїимеши
несказаннѫѧ благод(ѣ)ть. Освѧти сѧ пристѫпивь, наслади сѧ
въсприемь, невѣрїа ѡтрини помыслы. Любить бѡ
господь своѧ оугѡдникы паче въсѣх селъ Іакѡвль; настѫпати
на зъмїѧ и скѡрпїѧ и на въсѧ силѫ вражїѫ
даст(ь) имь; имена их написана сѫть на небесех, нѫ и
доушѫ их тамо ликьствоуѫть. Тѣмже н(ы)нѣ и аг҃гели
ликъствѡвати съ нами прїидѡшѧ, своего клеврѣта почьсти
хѡтѧще. Не стыдѧт бѡ сѧ съ нами тръжьствовати,
и свѣдѣтель вѣрень, глаголѧй: „Д(ь)несь аг҃гелскаа
вѡинства въ памѧть страстотръпець прїидѡшѧ вѣрных
мысли просвѣтити.” Оумныма къ богоу възирай очима,
ꙗко да, ѡт него възмагаемь, подражатель праведнаго бѫдеши.
Не плача бѡ и сѣтѡванїа, нѫ веселїа и радости
єсть д(ь)нь. Похвалѣемоу бѡ праведникꙋ възвеселѧт сѧ
людїе. Праведнымь оубо дѡвлеть въ похвалѫ съдѣаннаа
ѡт них истина, прѡчїим же ѡт слѡвеснааго слѡженїа
съставлѣѫт сѧ похвалы. Тѣмже оубо, єгда повѣдаемь
житїа иже въ благочьсти скѡнчавшїих сѧ, славимь пръвѣе
владыкѫ рабѡвь, похвалѣем же праведных ради свѣдѣтелствь,
ихже съвѣмы, възвеселѣем же люди о слышани
благыхь. Сего ради н(ы)нѣ нашего вѣнечника съ свѧтыми
ꙗко свѧта похвалѣемь, съ праведными ꙗко праведна, съ
страдалцы ꙗко страдалца, съ цѣломѫдрыми ꙗко цѣломѫдръна,
съ вѣнечникы ꙗко вѣнечника. Іѡсифа бѡ
цѣломѫдрънаго въ въсемь подража, не покори сѧ сластемь,
ѡтскочи ѡт грѣха, добродѣтѣль въжделѣ. Нѫ ниже
180
Финеесовы ревности того далече обрѧщеши; ревнꙋѧ бѡ,
възревнова по господи въседръжители. Нѫ ниже Ісоуса
Навїина далече ѡстоить; съсѣче бѡ и съй оужасомь
главы силных. възмѧтѡшѧ сѧ и въскѡлѣбашѧ сѧ ꙗко
пїанныи, и въсѣ мѫдрость их поглъщена быст(ь). Подвигь
добрый подвиѕа сѧ, теченїе сконча, вѣрѫ съблюде, тѣмже
н(ы)нѣ ликъствꙋеть съ прорѡкы, съ праведными, съ
патрїархы, съ мѫченикы, съ прѣподѡбными, аг҃гелскѫѧ
трїсвѧтѣй тройци въспѣваѧ пѣснь. Нѫ, ѡ страдалцемь
оудобренїе и въсѣх свѧтыхь славнаа похвало воине Михаиле,
намь, иже о тебѣ подвигшїимь слово. и въсѣмь, иже въ
твоѫ памѧт(ь) съшедшїим сѧ д(ь)несь, испроси грѣхѡмь
оставленїе, недѫгѡмь исцѣленїе, ѡт злыихь свобожденїе
ѡт въсѣх влад(ы)кѫ бога и царѣ нашего. ꙗко томоу
подобаеть въсѣка слава съ ѡтцемь и свѧтымь доухомь
нинѣ и присно и въ вѣкы вѣкѡмь, аминь.
© Софийски университет „Св. Климент Охридски“ 2011-2019

