
Текстов корпус
Бож(ь)стꙿвнаа слꙋжба їже въ свѧтыхъ ѡтца нашего Іѡанна Златоꙋстаго, архїепископа Константинѣ града
Заглавие на латински:messa
Жанр:Служба
Автор:Патриарх Евтимий
Преведен?:да
Дата на ръкописа:ХV в.
Дата на превода:ХІV в.
Дата на преписа:ХV в.
Правопис:Среднобългарски
Име на ръкописа:111
Хранилище на ръкописа:Зографски манастир
Сигнатура на ръкописа:111
Издание:Werke des Patriarchen von Bulgarien Euthymius (1375-1393) nach den besten Handschriften herausgegeben von Emil Kałužniacki. Wien 1901.
Нормализиран?:не
Страници:357-373
doc_iddoc_214
357
Бож(ь)стꙿвнаа слꙋжба їже въ свѧтыхъ ѡтца
нашего Іѡанна Златоꙋстаго, архїепископа
Константинѣ града.
Молитва прѣдложенїꙋ: Боже, боже нашь, иже
небесный хлѣбъ, пищѫ въсемоу мироу, господа нашего и
бога Ісоуса Христа пославъ спаса и избавителѣ (и) благод(ѣ)телѣ,
благословѧща и освѧщаѫща нас, ты благослови
прѣдложенїе се и прїимї е на прѣнебесный свой
жрътьвникꙿ, помѣни ꙗко благъ и чловѣколюбецъ принесꙿшїихъ
и ихже радї принесошѫ и нас неѡсѫжденны съхрани
въ свѧщеннодѣйстви божестъвныих твоихъ тайнъ.
Възглашъ: Ꙗко свѧти сѧ и прослави сѧ прѣчъстное
и велꙿлѣпное имѧ твое, ѡтца и сына и свѧтаго
доуха, нинѣ и присно и въ вѣкы вѣкомъ.
Дїакѡнь: Благослови, владыко.
Свѧщенник: Благословено царство ѡтца и сына
и свѧтаго доуха нинѣ и присно и въ вѣкы вѣкѡм.
Дїакѡнь: Мирѡмъ господꙋ помолим сѧ. – О
съвышнѣмь мирѣ и спасени доушь нашихъ, господꙋ
358
помолим (сѧ). – О мирѣ въсего мира, благостоани свѧтыих
божїихъ цр(ъ)ковъ и ѡ съвъкꙋплени въсѣхъ, господꙋ. –
О свѧтѣмь храмѣ семь и иже съ вѣроѫ и благогѡвѣнїемъ
и страхѡм божїимь въходѧщїих въ нь, господꙋ. – О архїепископѣ
нашемъ Еѵѳимїи, чьстнѣмь презвитерꙿствѣ, еже
о Христѣ дїакѡнꙿствѣ и въсемь причьтѣ и людех, господꙋ
помо(лим сѧ). – О благовѣрнѣмь и богохранимѣмь цари
нашим Іѡаннѣ Шишманѣ и ѡ въсей палатѣ и воех его,
господꙋ. – О пособити и покорити под нѡѕѣ его въсѣкого
врага и съпостата, господоу помо(лим сѧ). – О градѣ
семь и въсѣкомь градѣ и странѣ и вѣроѫ живѫщїихъ
въ них, господоу помолим сѧ. – О благорастворени въздꙋхь
и ѡ ꙋмножени плод земныхь и о врѣменех мирных,
господꙋ помо(лим сѧ). – О плаваѫщих, пѫтьшествꙋѫщих,
недѫгꙋѫщих, страждѫщих, плѣненых и о спасени их,
господꙋ по(молим сѧ). – О избавити сѧ намь ѡт въсѣкоѫ
скръби, гнѣва и нѫждѫ, господꙋ.
Молитва пръвомꙋ антифонꙋ: Господи, боже
нашь, егоже дръжава неприкладна и слава непостижна,
егоже милость безмѣрна и чловѣколюбїе неизреченно, ты,
владыко, по благоѫтробїоу своемоу призри на ны и на
свѧтый храмъ съй и сътвори съ нами и молѧщими сѧ
съ нами богатыѫ милости твоѫ и щедроты твоѫ.
Дїаконь: Застѫпи, спаси, помилꙋй и съхрани нас,
боже, твоеѫ благод(ѣ)тиѫ. – Прѣсвѧтѫѧ, чистѫѫ,
прѣблагословенѫѫ владычицѫ нашѫ богородицѫ и приснодѣвы
Марїѧ съ въсѣми свѧтыми помѣнѫвше, сами себе и
дрꙋгь дрꙋга и вес(ь) живѡт нашъ Христоу богоу
прѣдадимъ.
Възглаш: Ꙗко подобает ти въсѣка слава, чьсть
и покланѣнїе, ѡтцꙋ и сынꙋ и свѧтомꙋ доухꙋ, нинѣ и
присно и въ вѣкы вѣкѡм.
359
Антїфѡн а꙯: Благо ест(ь) исповѣдати сѧ господеви,
възвѣщати заоутра милость. – Слава и нинѣ. –
Молитвами богородицѫ.
Дїаконь: Пакы и пакы и ми(ромь).
Молитва вторааго антїфона: Господи, боже
нашъ, спаси люди своѫ и благослови достоанїе свое, исплъненїе
цр(ъ)кве твоеѧ съхрани, ѡсвѧти любѧщѫѧ благолѣпїе
храма твоего, ты их възпрослави божестъвноѫ
твоеѫ силоѫ и не ѡстави нас, оуповаѫщїих на тѧ.
Дїаконь: Пакы, пакы миромъ. – Застѫпи, спаси,
помилꙋй и съхрани нас, боже, твоеѫ благод(ѣ)тїѫ. –
Прѣсвѧтѫѫ и чистѫѫ, прѣблагословенѫѫ владычицѫ нашѫ
богородицѫ и приснодѣвы Марїѧ съ въсѣми свѧтыми
помѣнѫвше, сами себе и дроугъ дроуга и вес(ь) животь
нашь Христоу богоу прѣдадимъ.
Възглаш: Ꙗко твоа дръжава и твое ест(ь) царство
и сила и слава, отца и сына и свѧтаго доуха, нинѣ и
присно и въ вѣ(кы вѣкомъ).
Антїфѡнꙿ в꙯: Господь въцари сѧ, въ лѣпотѫ сѧ
ѡблѣ(че). – Ибо ꙋтвръди въселенѫѧ, ꙗже. – Слава и
нинѣ. – Єдинородный.
Молитва третїаго антїфона: Иже ѡбщѫѧ
сїѫ и съгласныѧ намь даро(в)авы молитвы, иже двѣма
или трима, съглашаѫщим сѧ ѡ имѣни твоемъ,
прошенїа дати ѡбѣщавый, ты и нинѣ рабъ твоих прошенїа къ
полезным исплъни, дарꙋѧ намь въ настоѫщимь вѣцѣ
разꙋмь твоеѫ истины и въ бѫдѫщемь животъ вѣчный
дарꙋѫ.
Дїакон: Пакы и пакы и миром господꙋ помо(лимъ
сѧ). – Застѫпи, спаси, помилꙋй и съх(рани). –
Прѣсвѧтѫѧ, чистѫѧ, прѣблагословенѫѧ владычицѫ нашѫ
360
богородицѫ и приснодѣвы Марїѧ съ въсѣми свѧтыми помѣнѫвше,
сами себе и дроугь дрꙋга и вес(ь) живѡт наш.
Възглаш: Ꙗко благь и чловѣколюбець богь еси и
тебѣ славѫ възсилаемъ, отцꙋ и сыноу и свѧтомоу доухꙋ,
нинѣ и присно и въ вѣкы вѣкѡмъ.
Антифѡн г꙯: Придите, възрадоуим сѧ, господеви
въскликнѣм. – Прѣдваримь лице его въ исповѣ(данїи). –
Ꙗко въ рѫцѣ его конци земли. – Въхѡд съ
еѵаг҃гелїемъ.
Молитва въходꙋ: Владыко господи, боже нашь,
поставлей на небесехъ чины и воинства аг҃гель и архаг҃гель
въ слꙋженїе твоеѫ славы, сътвори съ въходомъ нашимъ
въходоу свѧтыхь аг҃гель быти, слоужѫщих съ нами и
славѧщих твоѫ благость.
Възглаш: Ꙗко подобаеть ти въсѣка слава, чьсть
и покланѣнїе, ѡтцꙋ и сынꙋ и свѧтомꙋ доухꙋ, нинѣ и
присно. – Таже въход, таже тропарь и кондакъ свѧтомоу
или д(ь)ню.
Възглаш: Ꙗко свѧтъ еси, боже нашъ, и тебѣ
славѫ възсилаемъ, ѡтцоу и сыноу и свѧтомоу доухоу,
нинѣ и присно.
Молитва трисвѧтомꙋ: Боже свѧтый, иже въ
свѧтыхъ почиваѫ; иже трисвѧтыимь гласомь ѡт
Серафимь вьспѣваемый и ѡт Хероувїмъ славословимый и ѡт
въсѣкоѫ небесныѫ силы покланѣемый; иже ѡт небытїа въ
бытїе приведый въсѣчьскаа; създавый чловѣка по ѡбразоу
своемоу и по подобїоу и въсѣми своими дарованїи
оукрасивь и даѫ просѧщомоу прѣмѫдрость и разꙋмъ и
не прѣзираѫ съгрѣшаѫщаго, нѫ положивъ на спасенїе
361
покаанїе; сподобивый нас, смѣреных и недостойных рабь
своих, и въ час сїй стати прѣд славоѫ свѧтаго твоего
жрътьвника и дльжное ти покланѣнїе и славословїе
приносити: ты, владыко, прїими и ѡт оусть нас грѣшныих
трїсвѧтѫѧ пѣснь и посѣти нас благостїѧ твоеѫ; прости
намъ въсѣко прѣгрѣшенїе волное же и неволное; освѧти
нашѫ доушѫ и тѣлеса и даждь намь въ прѣподобїи
слꙋжити тебѣ въ всѧ д(ь)ни живота нашего молитвами
свѧтыѫ богородицѫ и въсѣхь свѧтыих, иже ѡт вѣка
тебѣ благоꙋгождьшїихъ.
Възглаш: Ꙗко свѧть еси, боже нашь, и тебѣ
славѫ възсилаемъ, ѡтцоу и сыноу и свѧтомоу доухоу,
нинѣ и присно.
Дїакѡн: Вънмѣмъ.
Іерей: Мирь въсѣмъ.
Дїакѡнь: Прѣмѫдрост(ь).
По апостолѣ и еѵаг҃гелїи дїакѡн: Ръцѣмь
въси, ѡт въсеѫ доушѫ и ѡт въсего помышленїа рьцѣм
въси. – Господи въседръжителю, боже ѡт(ь)ць наших,
молим ти сѧ, оуслыши и помилꙋй нас. – Помилоуй нас,
боже, по велицѣй милости твоей, молим ти сѧ, ꙋслыши
и помилоуй нас. – Еще молим сѧ ѡ благовѣрнѣмь и
богохранимѣмь цари нашим, о дрьжавѣ, о побѣдѣ, о
прѣбывани, о мирѣ, о здрави и спасени емоу и господоу
богоу нашемоу найпаче поспѣшити и направити его въ
всемъ и покорити под ноѕѣ его въсѣкого врага и съпостата.
Молитва прилежнаго моленїа: Господи,
боже нашь, прилежнѫѧ сїѫ молитвѫ прїими ѡт своих
рабь и помилꙋй нас по множествꙋ милости твоеѫ и щедрот
твоих, посли на ны и на въсѧ люди твоѫ чаѫщѫѧ
ѧже ѡт тебе богатѫѧ милость.
362
Възглаш: Ꙗко милостивь и чловѣколюбець богь еси
и тебѣ славѫ възсилаем, ѡтцоу и сыноу и свѧтомоу доухоу.
Дїакѡн: Помолите сѧ, оглашени, къ господꙋ. –
Вѣрнїи, о ѡглашеных помолим сѧ. – Ꙗко да господь
помилꙋеть их. – Огласити их словомь истинным. –
Ѡткрыти имь еѵаг҃гелїе праведное. – Приединити их
свѧтѣй своей съборнѣй и апостолстѣй цр(ъ)кви. – Спаси,
помилоуй, застѫпи и съхрани их, боже, твоеѫ благо-
д(ѣ)тиѫ. – Оглашенїи, главы вашѧ господеви поклоните.
Молитва ѡглашеных прѣжде свѧтаго
възношенїа: Господи, боже нашь, иже на высокых
живѫй и на смѣренаа призираѫ, иже на спасенїе родоу
чловѣчьскомоу пославь единорѡднааго своего сына и бога
нашего Ісоуса Христа, призри на рабы твоѫ ѡглашеныѫ,
прѣклоншѫѧ тебѣ своѫ выѫ, и сподоби их въ врѣмѧ
благѡподобно бани пакыбытейстѣй, оставленїоу грѣхѡмь
и одѣанїꙋ нетлѣнїа, съедини их свѧтѣй съборнѣй и
апостолстѣй цр(ъ)кви и причьти их избранномоу твоемоу
стадоу, –
Възглаш: Да и ти съ нами славѧть прѣчьстное,
великолѣпное имѧ твое, ѡтца и сына и свѧтаго доуха,
нинѣ и присно и въ вѣкы вѣком.
Дїакон: Елико ѡглашени, изыдѣте, оглашени
изыдѣте. – Елико ѡглашени, изыдѣте, да не кто ѡт
оглашеных. – Елико вѣрни, пакы пакы мирѡм господоу.
Молитва ѡ вѣрных пръваа по еже прострѣти
антимисꙿ: Благодарим тѧ, господи, боже
силамъ, сподобльшаго нас прѣдстати и нинѣ свѧтомоу
363
твоемоу жрꙿтьвникоу и припасти къ щедротамь твоимь о
наших грѣсѣхь и ѡ людьскыхь невѣдѣнїихь. Прїими,
боже, молитвѫ нашѫ и сътвори нас достойны быти,
еже приносити тебѣ молбы и моленїа и жрътвы безькръвныѫ
о въсѣх людех твоихъ, и доволны сътвори нас,
ихже положиль еси въ слоужбѫ твоѫ сїѫ силоѫ свѧтаго
твоего доуха, незазорно и без прѣтыканїа въ чистѣ
свѣдѣнїи съвѣсти нашеѫ призывати тѧ на въсѣко врѣмѧ
и мѣсто, да, послоушшаѫ нас, милостивъ намь бѫдеши въ
множьствѣ твоеѫ благости.
Дїакѡн: Застѫпи, спаси, помилоуй и съхрани нас,
боже, твоеѫ благод(ѣ)тїѫ. – Прѣмѫдрость.
Възглашь: Ꙗко подобает ти въсѣка слава, чьсть
и покланѣнїе, отцоу и сыноу и свѧтомоу доухоу, нинѣ
и присно.
Дїаконь: Пакы пакы мирѡм господꙋ.
Молитва о вѣрных втораа: Пакы и многажди
тебѣ припадаемь и тебѣ молим сѧ, благый и
чловѣколюбче, ꙗко да, призрѣвь на молитвѫ нашѫ,
очистиши нашѫ доушѫ и тѣлеса ѡт въсѣкоѫ сквръны,
плътьскыѫ и доушевныѫ, и даси намь неповинно и неосѫжденно
прѣдстоанїе свѧтаго твоего жрьтьвника. Дарꙋй
же, боже, и молѧщїим сѧ съ нами прѣдспѣанїе житїоу и
вѣры и разꙋма доуховнаго. Даждъ имь, съ страхомъ
и любовїѫ слоужѫщем ти, неповинно и неѡсѫжденно
364
причѧщати сѧ свѧтыхь твоих тайнь и небеснааго царствїа
достойномъ быти.
Дїакѡн: Застѫпи, спаси, поми(лоуй). –
Прѣмѫдрость.
Възглашь: Ꙗко да под дръжавоѫ твоеѫ въсегда
храними, тебѣ славѫ възсилаемъ, ѡтцꙋ и сыноу и
свѧтомоу доухоу, нинѣ и присно и въ (вѣкы вѣкомъ).
Молитва, ѧже творить їерей о себѣ,
пѣваемоу херꙋвїкꙋ: Никтоже достоинь ѡт свѧзавшїих
сѧ пльтьскыми похѡтми и сластми приходити или
приближати сѧ или слꙋжити тебѣ, царю славы; еже бѡ слоужити
тебѣ, велико и страшно и самѣмь небесныимь
силамь. Нѫ ѡбаче ради неизреченнааго и безмѣрнааго
ти чловѣколюбїа непрѣложень и неизмѣнень быст(ь)
чловѣкь, и пръвосвѧтитель намъ быль еси и слоужебныѫ
сеѫ и безкръвныѫ жрътвы свѧщеннодѣйство прѣдаль
еси нам, ꙗко владыка въсѣхъ. Ты бо единь, господи, боже
нашь, обладаеши небесными и земными, иже на прѣстолѣ
Херꙋвїмстѣмъ сѣдѧй, иже Серафимомь господь
и царь Ісраилевь, иже единь свѧть и въ свѧтыхь почиваѫй.
Тебе оубо молѧ единого, благаго и благопослоушливааго,
призри на мѧ, грѣшнаго и непотрѣбнааго раба
своего, и ѡчисти ми доушѫ и ср(ъ)дце ѡт съвѣсти
лѫкавны и доволна мѧ сътвори, силоѫ свѧтаго твоего
доуха обльчена въ свѧтительства благод(ѣ)ть, прѣдстоати
свѧтѣй твоей сей трапезѣи свѧщеннодѣйствовати
свѧтое и прѣчистое твое тѣло и ч(ь)стнѫѧ крьвь.
365
Къ тебѣ бо прихождѫ, прѣклонь моѫ выѧ, и молѧ ти
сѧ, не ѡтврати лица твоего ѡт мене ни же ѡтрини мене
ѡт отрокь твоих, нѫ сподоби принесеномь быти тебѣ
мноѫ, грѣшнымъ и недостойнымь рабомь твоимь, дарѡм
симь. Ты бо еси приносѧй и приносимый и приемлемый
и раздаваемый, Христе, боже нашь, и тебѣ славѫ възсилаем
съ безначѧлным ти ѡтцемь и въсесвѧтымь и
благымь и животворѧщїим ти доухѡмь нинѣ и присно
и въ вѣкы вѣком, амин.
И по прѣнесенїи свѧтыхъ дарѡв
глаголеть дїаконь: Исплъним молитвы нашѫ къ господꙋ. –
О прѣдложеных ч(ь)стныих дарѣх, господꙋ. – О свѧтѣмъ
храмѣ семъ и иже съ вѣроѫ и благогѡвѣнїемъ и
страхѡмъ божїимь въходѧщих въ нь, господоу помолим сѧ. –
О избавити сѧ намъ ѡт въсѣкоѫ скръби, гнѣва и нѫждѫ,
господꙋ.
Молитва приношенїоу по еже свѧтыимь
даром на свѧтѫѧ трапезѫ положити сѧ:
Господи, боже въседръжителю, едине свѧте, приемлѧй
жрътвѫ хваленїа ѡт въсѣхъ призываѫщих тѧ въсѣмъ
ср(ъ)дцемъ, прїими и нас грѣшныхъ молитвѫ и принеси
къ свѧтомꙋ твоемоу жрьтьвникоу и довѡлны нас сътвори
приносити тебѣ дары же и жрътвы доуховныѫ ѡ наших
грѣсѣхь и ѡ людскых невѣдѣнїихъ и сподоби нас
ѡбрѣсти благод(ѣ)ть прѣд тобоѫ, еже быти тебѣ благоприѧтнѣ
жрътвѣ нашей и прїити доухоу благод(ѣ)ти
твоеѫ на ны и на прѣдлежѫщѫѧ дары сїѫ и на
въсѧ люди твоѫ.
366
Дїакѡн: Застѫпи, спаси, пимилоуй и съхрани нас,
боже, твоеѫ благод(ѣ)тїѫ. – Д(ь)не въсего съвръшена,
свѧта, мирна и безгрѣшна ꙋ господа просим. – Аг҃гела
мирна, вѣрна наставника и хранителѣ доушамь и тѣломъ
нашимъ оу господа просимъ. – Милость и ѡтпоущенїе
грѣхѡмъ и съблазномъ нашимъ оу господа. – Добрыих
и полезных доушамъ нашимъ и мира въсемоу мирꙋ ꙋ
господа просимъ. – Прочее лѣто живота нашего въ мирѣ
и въ покаани скончати оу господа просимъ. – Христїанскыѫ
кончины живота нашего, безстрашны, непостыдны,
мирны и добрый ѡтвѣть на страшнѣмъ сѫдищи Христовѣ
просимь. – Прѣсвѧтѫѫ, чистѫѫ, прѣблагословеннѫѫ владычицѫ
нашѫ богородицѫ и приснодѣвы Марїѧ съ въсѣми
свѧтыми помѣнѫвше, сами себе и дроугь дрꙋга и вес(ь)
живѡт нашъ Христꙋ богꙋ прѣдадимъ.
Възглашъ: Щедрѡтами единороднааго сына твоего,
съ нимже благословень еси съ прѣсвѧтымь и
благымꙿ (и) животворѧщїим ти доухѡм нинѣ и присно въ вѣкы
вѣкѡм. – Миръ въсѣмь.
Дїакѡнъ: Възлюбимь дрꙋгь дрꙋга, да
единомышленїе исповѣмы.
И по еже дати цѣлованїе, глаголеть
дїаконь: Двери, двери. Мѫдростиѫ вънмѣмъ.
Людїе: Вѣрꙋѫ въ единого бога.
Дїакѡнь: Станѣмь добрѣ, станѣмъ съ
страхѡм, вънмѣмъ свѧтое възношенїе съ мирѡмъ
приносити.
Іерей: Благод(ѣ)ть господа нашего Ісоуса Христа и
любы бога и ѡтца и причѧстїе свѧтаго доуха бѫди съ
въсѣми вами. – Горѣ имѣимъ ср(ъ)дца. –
367
Благодаримъ господа. – И їерей прѣклонь сѧ, молит
сѧ: Достойно и праведно тебе пѣти, тебе благословити,
тебе хвалити, тебе благодарити, тебѣ покланѣти сѧ на
въсѣкѡмъ мѣстѣ владычьствїа твоего. Ты бо еси богъ
неизречень, недовѣдомъ, невидимъ, непостижимь, присно
сый, таковьжде сый ты и единорѡдный твой сынь и
доухь твой свѧтый. Ты ѡт небытїа въ бытїе нас приведе
и падшѫѧ въставиль еси пакы и не ѡтстѫпи, въсѣ
творѧ, дондеже нас на небо възведе и царствїе дарова
бѫдѫщее. Ѡ сих въсѣхь благодаримъ тебе и едино-
рѡднаго ти сына и доухь твой свѧтый ѡ въсѣх, ихже
вѣмы и ихже не вѣмы, ꙗвленных и неꙗвленных благодѣанїих,
на нас бывшїих. Благодарим тѧ и ѡ слꙋжбѣ
сей, ѧже ѡт рѫкь наших, владыко, приѧти сподобиль
еси. – Таже: Тебѣ прѣдстоѫть тъмы аг҃гелъ и
тысѫщѧ архаг҃гелъ, Херꙋвїми и Серафими, шестокрилатаа,
мнѡгоочитаа, възвышаѫща сѧ, пернатаа, –
Възглаш: Побѣднѫѧ пѣснь поѫща, въпиѫща,
възываѫща и глаголѧща:
Людїе: Свѧт, свѧт, свѧт.
Свѧтитель, прѣклон(ь) сѧ, молит сѧ:
Съ сими и мы блажеными силами, владыко чловѣколюбче,
въпїемъ и глаголемъ: Свѧть еси и прѣсвѧть ты и
единорѡдный твой сынь и доухь твой свѧтый. Свѧть еси
прѣсвѧть и велелѣпнаа слава твоа, иже мирь свой тако
възлюбиль еси, ꙗко сына своего дати, да въсѣкъ,
368
вѣрꙋѫй въ нь, не погибнеть, нѫ имать живѡт вѣчный,
иже пришед и въсе еже ѡ нас съмотренїе исплънивъ, въ
нѡщь, въ нейже прѣдань быст(ь), паче же прѣдаст(ь)
себе за мирꙿскый живѡт, приемь хлѣбь свѧтыма своима
прѣчистыма и непорѡчныма рѫкама, благодаривь и
благослови(вь), освѧтивь, прѣломивь, даст(ь) свѧтымь своимъ
ꙋченикомъ и апостолѡмъ, рекъ:
Възглашь: Прїимѣте, ꙗдите, се есть тѣло мое,
лѡмимое за вы въ ѡставленїе грѣхомъ.
Іерей: Подобнѣ и чашѫ по вечери, глаголѧ:
Възглашъ: Пїйте ѡт неѫ въси, се ѥсть кръвь
моа новаго завѣта, изливаема за вы и за многы въ
ѡставленїе грѣхѡмь.
Іерей, прѣклон(ь) сѧ, молит сѧ:
Поминаѫще ꙋбѡ спаснѫѧ твоѫ сиѫ заповѣдь и въсѣ,
ꙗже за нас бывшаа, кр(ъ)ста, грѡба, трїдневнаагѡ
въскр(ѣ)сенїа, еже на небеса възшьствїа, еже ѡ деснѫѧ
сѣденїа, втораго и славнаго пакы пришествїа, –
Възглаш: Твоа ѡт твоих тебѣ приносѧще ѡ
въсѣхь и за въсѧ.
Іерей прѣклон(ь) сѧ, молит сѧ: Ѥще
приносим ти словеснѫѧ сїѫ и безкръвнѫѧ слꙋжбѫ и молим
ти сѧ и припадаемъ и просим, ниспосли доухъ
твой свѧтый на нас и на прѣдлежѫщѫѧ дары сиѫ.
369
И въсклон(ь) сѧ, знаменаетъ трищи
свѧтыѫ дары, глаголѧ: И сътвори оубо хлѣбь съй
чьстное тѣло Христа твоего, –
Дїакѡн: Амин.
Іерей: А еже въ чаши сей чьстнѫѧ кръвь Христа
твоего. –
Дїакѡнъ: Аминь.
Іерей: Прѣлѡжь ꙗ доухѡмь твоимь свѧтыимь, –
Дїакѡнь: Аминь, трищи.
Іерей, прѣклон(ь) сѧ, молит сѧ: Ꙗко быти
причѧщаѫщимꙿ сѧ въ бьдрѡсть доуши, въ ѡставленїе
грѣхѡмъ, въ приѡбщенїе свѧтаго твоего доуха, въ испльненїе
царьствїа небеснаго, въ дръ(зновленїе) еже к тебѣ,
не въ сѫд или въ ѡсѫжденїе. Еще приносим ти словеснѫѧ
сиѫ слꙋжбѫ ѡ иже въ вѣрѣ почившїих прѣѡтцех, отцех,
патрїархѡх, пророкѡх, апостолѡх, еѵаг҃гелїстох, мѫченикѡх
и ѡ въсѣком доусѣ, въ вѣрѣ скончавшїим сѧ.
Възглашь: Изрѧдно прѣсвѧтѣй, чистѣй, прѣ-
благословенѣй владычици нашей богородици и
приснодѣвѣй Марїи.
Свѧтитель, прѣклон(ь) сѧ, молит сѧ:
Свѧтаго Іѡанна пророка прѣдтечѧ и кр(ъ)стителѣ,
свѧтых и въсехвалных апостоль и свѧтаго, имѧ рек, емоуже
и памѧть творимь, и въсѣх твоих свѧтыхь, ихже
молитвами посѣти нас, боже, и помѣни въсѣх ꙋсѡпшїих въ
надежди въскр(ѣ)сенїа жизни вѣчныѫ и оупокой их, идеже
посѣщаеть свѣть лица твоего. Еще молим ти сѧ, помѣни,
господи, въсѣко епископьство православных, право
правѧщїихь слово твоеѫ истины, и ѡ въсемь свѧщенничьскѡмъ
чинѣ. Еще принѡсим ти словеснѫѧ сїѫ слоужбѫ ѡ
370
въселеннѣй, о свѧтѣй, събѡрнѣй, апостолстѣй цр(ъ)кви,
ѡ иже въ чистѣ и ч(ь)стнѣ житїи прѣбываѫщих, ѡ
вѣрнѣйшїихь и христолюбивыхь царехъ, о въсей полатѣ
и ѡ воех их. Даждь имь, господи, мирно царство, да и
мы въ тишинѣ их тихо и безмльвно житїе поживемъ
въ въсѣкѡм благочьсти и чистотѣ.
Възглашь: Въ пръвых помѣни, господи,
архїепископа нашего, имѧ рек, егоже даждь свѧтыимь твоимь
цр(ъ)квам, въ мирѣ, цѣла, чьстна, здрава, дльгод(ь)ньствоуѫща,
право правѧща слово твоеѫ истины.
Іерей прѣклон(ь) сѧ, молит сѧ: Помѣни,
господи, град сьй, въ немже живемь, и въсѣкь градь и
странѫ и вѣроѫ живѫщїихь въ них. Помѣни, господи,
плаваѫщих, пѫтьшествꙋѫщихь, недѫгоуѫщих, страждѫщих,
плѣненых и ѡ спасенїи ихь. Помѣни, господи, плоды
приносѧщїихь и добротворѧщїихь въ свѧтыхь твоих цр(ъ)квах
и поминаѫщих ꙋбогыѧ и на въсѣх нас милости твоѫ
низпосли –
Възглаш: И даждь намь единѣми оусты и
единѣмь ср(ъ)дцемь славити и въспѣвати прѣчьстное и
великолюпное имѧ твое, ѡтца и сына и свѧтаго доуха,
нинѣ и присно и въ вѣкы вѣкѡмꙿ. – И да бѫдѫть
милости великааго бога и спаса нашего Ісоуса Христа съ
въсѣми вами.
Дїакѡнь: Въсѧ свѧтыѫ помѣнѫвше, пакы пакы
мирѡмь господꙋ помолим сѧ. – О принесеныхь и ѡсвѧщенныхь
чьстных дарѣхь, господоу помо(лим сѧ). – Ꙗко
да чловѣколюбець богь нашъ, приемь ѧ въ свѧтый и
прѣнебесꙿ(ный) мысльный свой жрътꙿвникь въ вѡнѧ благоѫханїа,
възꙿпослеть намь благод(ѣ)ть свѧтаго доуха,
помолим сѧ. – О избавити сѧ намь ѡт въсѣкоѫ скръби,
гнѣва и нѫждѫ, господоу помолим сѧ.
371
Іерей, прѣклон(ь) сѧ молит сѧ: Тебѣ
прѣдлагаемъ живѡт нашъ вес(ь) и надеждѫ, владыко чловѣколюбче,
и молим ти сѧ и припадаемь и просимь, сподоби
нас причѧстити сѧ небесныимь твоимь и страшныим тайнамь
сїѫ свѧщенныѫ и доухѡвныѫ трапезы съ чистоѫ
съвѣстїѫ въ ѡставленїе грѣхѡм, въ прощенїе прѣгрѣшенїѡмъ,
въ приѡбщенїе свѧтаго доуха, въ наслѣдїе царствїа
небеснаго, (не въ) сѫд или ѡсѫжденїе.
Дїакон: Застѫпи, спаси, помилоуй и съхрани нас,
боже, твоеѫ благодѣтїѧ. – Д(ь)не въсего съвръшена, свѧта,
мирна и безгрѣшна ꙋ господа. – Аг҃гела мирна, вѣрна
наставника и хранителѣ доушамь и тѣлѡмъ нашимь ꙋ
господа. – Милость и ѡставленїе грѣхѡм и съблазномь
нашим оу господа. – Добрыих и полезныих доушам
нашим и мира. – Прочее лѣто живѡта нашего въ мирѣ
и въ покаани скончати ꙋ господа просим. – Хрїстїанскыѫ,
кончины живѡта нашего, безстрастны, непостыдны, мирꙿны
и добрый ѡтвѣть на страшнѣмъ сѫдищи Христовѣ
просим. – Единенїе вѣры и причѧстїе (свѧтаго доу)ха
испросивше, сами себе и дрꙋг дрꙋга и вес(ь) живѡт нашь
Христꙋ богꙋ прѣдадимь.
Възглаш: И сподоби нас, владыко, съ дръзновленїемь
неѡсѫжденно смѣти призывати тебе, небеснаго бога
ѡтца, и глаголати:
Людїе: Отче наш, иже еси на небеси.
Іерей: Ꙗко твое ест(ь) царство и сила и слава,
ѡтца и сына и свѧтаго доуха, нинѣ и присно и въ вѣкы
вѣкѡм. – Миръ въсѣмъ.
Дїакѡн: Главы нашы господеви поклонимꙿ.
Свѧтитель, прѣклѡн(ь) сѧ, молит сѧ:
Благодарим тѧ, царю невидимый, ꙗко безмѣрноѫ своеѫ
силоѫ въсѣ съдѣлаль еси и множьствомь милости твоеѫ
372
ѡт небытїа въ бытїе въсѣ приведъ. Ты, владыко, съ
небесе призри на поклоншѫѧ тебѣ своѫ главы; не бѡ
прѣклонишѫ плъти и кръви, нѫ тебѣ страшномоу богоу.
Ты оубо, владыко, прѣдлежѫщаа въсѣмь намь въ благое
раствори по которагожде своей потрѣбѣ. Съ плаваѫщими
плавай, съ пѫтьшествоуѫщими шествоуй, болѧщѫѧ исцѣли,
врачю доушамь и тѣлѡм.
Възглаш: Благод(ѣ)тиѫ и щедрѡтами и чолвѣколюбїемь
единорѡднааго сына твоего, съ нимже благословень
еси съ прѣсвѧтымь и благымь и живѡтворѧщїим
ти доухѡм нинѣ и присно и въ вѣкы вѣкѡмь.
Свѧтитель прѣклон(ь) сѧ, молит сѧ:
Вънꙿми, господи, Ісоусе Христе, боже нашь, ѡт свѧтаго
жилища твоего, ѡт прѣстола славы царствїа твоего и
прїиди, въ еже ѡсвѧтити нас, иже горѣ съ ѡтцемъ
сѣдѧй и зде невидимо съ нами сый, и сподоби дръжавноѫ
твоеѫ рѫкоѫ подати намъ прѣчистое ти тѣлѡ и
ч(ь)стнѫѧ кръвь, и нам и въсѣмь людемь.
Дїакѡн: Вънмѣмь.
Іерей: Свѧтаа свѧтымь, –
Дїакѡнь: Исплъни, владыко, свѧтѫѧ чашѫ.
И въземь їерей чѧст(ь) ѡт свѧтаго хлѣба,
вълагаеть въ свѧтый потирь, глаголѧ: Испльненїе
свѧтаго доуха, аминь.
Дїакѡн: Благослови, владыко, топлотѫ.
И свѧщенникь оубѡ благословѣеть тѫ,
глаголѧ: Излїанїе свѧтаго доуха, амин.
Таже причѧщенїоу скончавшоу сѧ и свѧтыимь
ѡстанꙿкѡм възѧтомь ѡт свѧтѫ трапезы,
молит сѧ їерей: Благодарим тѧ, владыко
чловѣколюбче, благод(ѣ)тию доушь нашихъ, ꙗко и въ
настоѫщїй д(ь)нь сподобиль еси нас небесныимь твоимь и
бесъмрꙿтныимь тайнамъ. Исправи нашь пѫт(ь), ꙋтвръди
нас въ страсѣ твоем въсѣх, огради нашь живѡт, ꙋкрѣпи
373
нашѧ стѡпы молитвами и моленїемь свѧтыѫ и славныѫ
богородицѫ и приснодѣвы Марїѧ и въсѣх свѧтых, амин.
Дїакон: Прости прїемше бож(ь)стьвных, свѧтыих,
прѣчистых, бесъмрꙿтных, небесныих и живѡтворѧщїих
Христовь тайнь, благодаримь господа. – Застѫпи, спаси,
помилꙋй и съхрани нас, боже, твоеѫ благод(ѣ)тїѫ –
Д(ь)нь вес(ь) съврьшень, свѧть, мирень, безгрѣшень испросивше,
сами себе и дроугь дроуга и вес(ь) живѡт нашь
Христоу богоу прѣдадимь.
Възглашь: Ꙗко ты еси ѡсвѧщенїе наше и тебѣ
славѫ възсилаемь, отцꙋ и сыноу и свѧтомоу доухоу, нинѣ
и присно и въ вѣкы вѣкѡм.
Дїакѡн: Съ мирѡмь изыдѣмь. – Господоу
помолим сѧ.
Молитва заамвѡннаа: Благословѧй благословѧщѫѧ тѧ,
господи, и свѧтѧ оуповаѫщїихь на тѧ, спаси
люди своѫ, благослови достоанїе твое. Испльненїе цр(ъ)кве
твоеѫ съхрани, ѡсвѧти любѧщѫѧ благолѣпїе храма твоего.
Ты ѧ възпрослави бож(ь)стъвноѫ твоеѫ силоѫ и не
ѡстави нас, оуповаѫщїихь на тѧ. Мирь мирѡви твоемоу
дароуй, цр(ъ)квамь твоимь, свѧщенникѡмъ, царемь
нашимь, воемь и въсѣмь людемъ твоимъ. Ꙗко въсѣко
даанїе благо и въсѣкь дарь съвръшень есть,
съходѧ ѡт тебе, ѡтца свѣтѡм, и тебѣ славѫ и
благодаренїе и покланѣнїе възсилаемъ, отцоу и сыноу и
свѧтомоу доухоу, нинѣ и присно и въ вѣкы вѣкѡмъ.
Молитва въ съсѫдѡхранилници:
Исплъненїе законоу и пророкѡм ты еси Христе боже;
исплънивы въсе ѡтчее съмотренїе, исплъни радости и веселїа
ср(ъ)дца наша въсегда и нинѣ и присно и въ вѣкы
вѣкѡм, аминꙿ.
© Софийски университет „Св. Климент Охридски“ 2011-2019

