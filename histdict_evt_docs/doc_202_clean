
Текстов корпус
Тогожде Еѵѳимїа, патрїарха Тръновꙿскаго, къ свещеннѣйшомꙋ митрополитꙋ Оугровлахїйскомоу, кѵръ Анꙿѳїмоу
Заглавие на латински:-
Жанр:Послание
Автор:Патриарх Евтимий
Преведен?:не
Дата на ръкописа:1479
Дата на превода:-
Дата на преписа:1479
Правопис:Ресавски
Име на ръкописа:Сборник на Владислав Граматик
Хранилище на ръкописа:Рилски манастир
Сигнатура на ръкописа:4/8
Издание:Werke des Patriarchen von Bulgarien Euthymius (1375-1393) nach den besten Handschriften herausgegeben von Emil Kałužniacki. Wien 1901
Нормализиран?:не
Страници:240-251
doc_iddoc_202
240
Тогожде Еѵѳимїа, патрїарха Тръновꙿскаго,
къ свещеннѣйшомꙋ митрополитꙋ Оугровлахїйскомоу,
кѵръ Анꙿѳїмоу.
Иже пѡ боѕѣ ревность и доуховнаа любовь свещенные
ти доуше не оставлꙗет нась въ забꙿвени быти тоѥ. И да
не почюдит се свещенꙿство твое, како не писахь тебѣ
издавна, понѥже неоустроенїе настоещаго врѣмене и метежь
лютѣ погроужаеть нас зде, ꙗкоже и васъ тоу. Нъ, аще
и тѣлеснѣ разстоим се, оумнѣ же и мысльнѣ и любъзнѣ
и зримь и бесѣдоуемь твоемоу свещенꙿствоу. Н(ы)нꙗ же,
ꙗко прїиде чъстнѣйшїй и благовѣйный въ свещенникѡхь
и по въсемоу сынь нашего смѣренїа, кѵр Генесь, и възвѣсти
намь твое извѣщенїе и любѡвь доухѡвноую, и єще
множае въспали нась къ оусръдїю и любви твоего свещенꙿства.
О словесехꙿ же, о нихꙿже ми възвѣстиль еси,
мнѡго ми быст(ь) оугодно и, ꙗко богоу подвигꙿшоу те,
непщевахь та, помысливь, єда како нась оутаи се, ꙗко
чловѣкѡмь сꙋщим намь. Благодарим те оубѡ, ꙗко въспоминаеши
намь о здравѣй вѣрѣ и по бож(ь)ствнѣйшїихь и
241
свещеннѣйших правилѡх. И мы ѡт всее доуше и ѡт всего
помышлѥнїа ноудим се хранити ихь, и ꙗже оу нась светаа
божїа цр(ъ)кви опасно тъщит се хранити та даже до
конца. Аще ли же и что остаеть, нѣсть чюдно, аще възбоудить
нас ꙗже пѡ боѕѣ ваша чистаа любѡвь Тако бѡ
оучить нась великый апостоль: „Аще послѣднѥмꙋ ѡткрыет се,
– рекь – да млъчит пръвый”, занѥ любопрѣнїа и
рьвенїа мнѡгы плѣвеле въсѣвают въ светѣй божїй црькви
и ѡт нихь различные єреси и раздоры вънидоше вь ню.
Мы же не тако, нъ любьзнѣ и оусръдно въсацѣмь
ѡбразомь тъщим се истинꙋ хранити.
Слыша бо се нашемꙋ смѣренїю, ꙗко приходет тоу
нѣцїи чловѣци та сѣють нѣкаа словеса, ихꙿже не достоить
вѣровати, и възмоущають и ваше слоухы не мало. Оукарают
бѡ нась, како не оставлꙗемь вѣнꙿчавати се двобрачныхь и
троебрачныхь, нъ и мнѡгобрачныхь, и ради сего неблагословени
прѣбывають и блоудничьскы належеть. Мы оубѡ
ѡт свещенных правиль ниже ѡтѥхомь, ниже пакы прилагаемь,
нъ по прѣданїю бож(ь)ствныхь и свещенных правиль
тъщим се хранити ихь. Аще ли же ѥст(ь) нѣкоторый
съкръвень оумь въ нихь, множайши ѡт истлъковавшїихь
тѣхь, молим се навыкноути ѡт вась и ть. Аще бѡ великый
Павль възыде въ Іеросолимь съ Варнавою и Тїтомь видѣти
Петра и соущїихь съ нимь и възвѣстити имь ꙗже
о себѣ, – єда како въ тьще тече или течеть? – не чюдо,
аще и мы въпросимь лоучьшїихь нась, и юже по боѕѣ
истиноу възвѣстеть намь. Мы оубѡ, послѣдоующе иже
въ Новѣй Кѥсарїи седмомоу правилоу, тако дръжимь и
шъствоуем. Глаголѥть бо тамо сице, ꙗкоже и вы то
извѣстно вѣсте: „Свещенникь на брацѣ двоеженца да не
ꙗсть. Елма покаанїе трѣбоует двоеженьць, которы бꙋдеть
презвитерь, иже обѣда ради сълагаей се бракѡмь?” Сїа
въса, єлика пишоу и хощоу писати къ твоей светости, не
242
ꙗко не вѣдещоу ти пишоу сїа – кто бѡ инь вѣсть та
опасно, ꙗкоже ты? – или ꙗко не имоуща та. Аще оубо
права соуть, да прѣбывають тако, ꙗкоже соуть, ꙗко не
доволни есмы приложити или ѡтѥти что ѡт бож(ь)ствных
и свещеннѣйшїих правиль. Страхь бѡ велей съдръжить
наше доуше по пръвомꙋ правилоу бож(ь)ствнаго и свещеннаго
седмаго събора. Глаголѥт бѡ: „Иже свещенничьскаго
сподобльшеи се достоинства, свѣдѣнїа же и исправлѥнїа,
правилных завѣщанїй соуть въѡбраженїа. Ꙗже прїемлюще
оусръдно, съ богоꙗвлѥннымь Дав(и)домь поемь, къ владыцѣ
Христоу глаголюще: Въ поути свѣдѣнїй твоихь
насладих се ꙗко о въсакомь богатьствѣ. И: Заповѣда
правдоу, свѣдѣнїа твоа въ вѣкы; въразоуми ме, и живь
боудоу. И: Въ вѣкы пророчьскый глась заповѣдꙋеть намь
хранити свѣдѣнїа божїа и жити въ нихь, ꙗвѣ ꙗко неподвижна
и непоколѣблѥма прѣбывають, занѥ и боговидьць
Моѵси тако рече: Въ нихь нѣсть приложити, и
ѡт нихь нѣсть ѡтѥти. И бож(ь)ствный апостоль, въ
нихь хвале се, въпїеть: Въ нꙗже желають аг҃гели приникноути.
И: Аще аг҃гель благовѣстить вамь паче, єже
прѣѥсте, проклеть да боудеть. Симь оубо тако соущемь
и засвидѣтелꙿствоуемѡм намь, радоующе се въ нихь, ꙗкоже
кто обрѣтае корысть мнѡгоу, въседоушевнѣ бож(ь)ствна
правила оутврьждаемь и въсачьскы тѣхь завѣщанїа и непоколѣблѥмѣ
дръжимь, иже ѡт соудꙋ ѡт троубь доуха,
въсехвалныих апостоль, и єже ѡт светыхь и въселѥнꙿскыхь
съборѡвь и помѣстных, съшъдшїих се въ оутврьжденїе
таковыих завѣщанїй, и светыхь ѡт(ь)ць нашихь. Ѡт єдиного
бѡ въси и тогожде доуха озаривше се, повелѣше
полъѕнаа. И ихꙿже оубо проклетїю прѣдаше, и мы проклинаемь;
и ихꙿже изврьженїю, и мы измѣтаемь; и ихꙿже
243
ѡтлоученїю, и мы ѡтлоучаемь; и ихꙿже запрѣщенїю прѣдаше,
и мы запрѣщенїю такожде подлагаемь. Несребролюбивомь
нравѡмь, доволни соущїимь, – въꙁꙿшъдый
на третїе небо и слышавь неизреченные глаголы, Павль
бож(ь)ствный възываеть.” Симь правилѡм съдръжими
дръжимь повелѣннаа ѡт нѥго по силѣ. Въ симъ съхранꙗем
и се съборное завѣщанїе, повелѣвающе о второбрачїи,
имоущее сице: „Чисть быти бракъ и ложе нескврънно бож(ь)ствное
писанїе свѣдѣтелствоует.” Се же ꙗвѣ, ꙗко о
пръвѣмь рече се брацѣ. Едино бѡ ѥст(ь) законнаго брака
съпреженїе, и женѣ къ моужоу, и моужоу къ женѣ. И се
блаженный Грїгѡрїе Нѵсскый въ третїй главизнѣ своего
правилнаго посланїа изрече, въ нѥмꙿже и приводит: „Ибо
чловѣкꙋ єдина ѡт бога дасть се помощница, и женѣ
єдина съчета се глава.” Съгласоуетꙿ же семоу и богословь
Григорїе сказꙋе блаженнаго апостола глаголь, въ нѥмꙿже
рече: „Азꙿ же глаголю въ Христа и въ цр(ъ)кѡвь.” Аще
бо Христа два, ꙗвѣ, ꙗко и два моужа и женѣ двѣ; аще
ли Христос єдинь єдина глава ѥст(ь) цр(ъ)кви, и жена
єдина, втораа же въ зазорѣ ѥст(ь) и наводить: „Тѣмже
пръвый ѥст(ь) законь.” Семоу блаженныимь ѡтцемь таковоую
244
ѡтдавшимь чьсть, пръвомꙋ глаголю бракоу, въсако
послѣдоующоу господню словеси, въ нѥмꙿже господа нашего
Ісоуса Христа бож(ь)ствный и єѵаг҃гелꙿскый глась представлꙗеть
на брацѣ съобѣдовати инымь, ѡт сего свещенника
не възбранꙗти ѡт вечере пръваго брака, ꙗвѣ ꙗко женихоу
ключимаго и по правилохь ꙗко непорочна, ꙗко чиста,
ꙗко нескврьнна, ꙗко ѡт бож(ь)ствнаго гласа и єже на нь
пришъствїемь божїимь законоположена. Ѡт(ь)ць оубо
прѣдреченыих глаголы и соудове на пръвый положише се
бракь, – незазорно прочее ѥст(ь) цр(ъ)ковное прѣданїе –
на нѥмꙿже и вѣнчанїю бывати и прѣчистыихь тайнь причещенїю
и свещенника на пръвый бракь и пришъствїю и
съобѣдованїю.
Довлеть сїа о пръвѣмь брацѣ; о вторѣмꙿ же таковаа:
Богословъ оубо Грїгорїе рече: „Пръвый бракъ быти по
законоу, приведе вторый по ноужди.” Тѣмьже, аще и прощень
быст(ь), нъ нѣст(ь) благословно прїетїе. Благословное
бѡ и свободно ѥсть, свободное же нѣст(ь) въ зазорѣ, а
еже нѣсть въ зазорѣ, ни прощенїа трѣбоуеть. Вънѥгда
же прощено боудеть, ꙗвѣ, ꙗко прѣжде имѣль ѥсть съгрѣшенїе.
И Павль оубо о вторѡм мнѡго рече брацѣ,
възраста ради, оудобь оулавлꙗемаго, того єдиного законоположивь.
А иже въ Новѣй Кѥсарїи ѡтци въ седмой
главизнѣ правилныхь тѣхь изложених рѣше: „Свещенникь
двоебрачномоу на брацѣ да не ꙗсть. Елма покаанїе трѣбоуеть
двоебрачный, который ѥст(ь) свещенникь, иже ꙗстїа
ради сѣдит на бракѡх?” Аще оубо, за єже ꙗсти тъкмо
презвитерꙋ на ѡбщей трапезѣ, съхожденїе бракꙋ въводить,
аще прѣчистыим тайнамъ двоебрачнїи причещали се быше,
въсако съвръшенїе би извѣстно законномоу бракоу быти,
и аще се, како покаанїю подлежеть? Елма оубо затвори се
двоебрачїю, ꙗко да не на ѡбщей трапезѣ ꙗсть съ ними
245
свещенник, прѣдвъзбранѥно въсако обрѣте се, єже не бывати
тогда причещенїю бож(ь)ствныихь тайнь. Идеже оубо
ѥст(ь) таковѡ оунычиженїе, како на главѣ сего положит се
вѣньць, єже въ светѣй цр(ъ)кви благословенїе бываеть?
Тѣмꙿ же възложеное тѣмъ запрѣщенїе въ стоудь тѣхь
приводить. И великый и божьстьвьный Василїе на двѣ
лѣтѣ глаголѥть двоебрачномꙋ ѡтлоученꙋ быти бож(ь)ствныихъ
тайнь. Сїа ꙗвлѥнно въ цр(ъ)кви соуща и въ
бож(ь)ствныихь правилохь лежеща по рѣчи и коупно не
изволи се ѡтцемь; ибо ꙗвлѥннѣ оунычиженное, аще и не
писанми словесными оунычижи се, нъ оубо оукоризнꙋ имать.
Аще ли же кто глаголѥть єдиного на вторый приводима
бракь, не оу искоусь бракоу прїемша, нѣкыми прощена
быти привести се, ꙗко да чловѣколюбное побѣдить и паче
ради дѣвьствоующее чести дроугой поможеть, сице глаголѥм:
Не бѡ обрѣте се когда таковое лице съпрежено
ѡбльгчено когда ѡт запрѣщенїа, за єже єдиною онѡ лице
ѡт дроугаго пръвѣе на дроугый бракь вторый ꙗвѣ приходеще,
не второбрачьнь нарицати се, єже и истина ѥсть.
И оубо ѡт сего паче под оукоризною ѥст(ь), и иже дѣвьство
мней се имѣти на таковое приводити се лице, ꙗко тѣлесным
желанїем побѣжденоу, а не брака свободою, за самое тѡ
доброе и чьстное и незазорьное дѣвьства прѣдизволѥнїе.
Сїа ѡт нась въ кратцѣ поучиши се, и повелѣваемь
не вѣнчавати се, развѣ тъкмо єдиномоу и чистомоу,
чьстномоу же и неблазньномоу пръвомоу бракоу; аще ли
же въ блоудѣ таковїи обрѣтоше се, а не проꙗвлѥно огласени
246быше, неповиньнь свещенникь, и они, кромѣ достоинꙿства
соуще, ѡбаче да сподоблꙗют се дѣвьства вѣнцемь.
Еще же и светѣйшага Ѳеѡдора, игоумена Стоудїйскаго
и исповѣдника, въ срѣдоу привести ноужда, къ
Навꙿкратїю презвитероу о двоебрачїи и троебрачїи пишоуща
сице: „Топлѣйши еси, възлюблѥнное чедо, єже въпрашати
и навыкновати потрѣбнаа, недовольнꙿ же азь раздрѣшати
недооумѣннаа, ѡбаче ради ѡбщее полѕе да въведоут се и
н(ы)нꙗ по силѣ свещенꙿствꙋ твоемꙋ. Въпрошенїе твое о
двоебрачныхъ бѣше: Ꙗко невъзбранѥно ѥст(ь) о съчетанїѡхь
ихь, оубѡ достоитꙿ ли вѣнчавати ꙗкоже прьвобрачныихь,
или ни? И каково, аще боудеть сицевое съчетанїе
не ѡт свещенника съпрежено? И приносит се слово ѡт
д(ь)нїй благочьстиваго Кѡнꙿстанꙿтїна оудръжати се обычаю
двоебрачныхъ вѣнꙿчавати ѡт иже на нѥмь трибрачїа, єлма
се не бѣше въ иже прѣжде его лѣтѣх. Азꙿ же оубо вѣрное
словоу ѡт соудꙋ не невѣроую. Достоитꙿ же обаче истинѣ
рачителѥмь не ѡт обношенїа словоу или обычаꙗ чловѣчьскаго
вѣровати писанїа, нъ ѡт самыхь бож(ь)ствныхь
писанїй и ѡтчьскых и правилныих прѣданїй. Двоебрачїе
оубѡ въсепрощенно быст(ь) ꙗвѣ ꙗко ѡт свещеннаго апостол
и его ради ѡт Христа; не оубо ꙗко законь таковое,
ꙗкоже богословь рече Грїгорїе, нъ прощенїе; прощенїе же
не к томоу непорѡчно и безгрѣшно боудеть оубѡ, – како
бѡ и чесо ради? – нъ, єлма непрѣподобно ѥст(ь) въсакой
которойждо вещи. Самь се бож(ь)ствный апостоль ѡтврьзе,
рекь: „Аще не въздръжет се, да посагають.” Невъздръжанїе
же, дръжавоу моужьства погоубльшее, побѣжденныихь
247
ѥст(ь) и зазорныихь ѡт родь. Ѡт соуду, оустрьмивше се,
бож(ь)ствьнїи ѡтци под запрѣщенїемь положише
двоебрачные. Иже въ Лаодикїи оубо съборь количьство
врѣмени не положише, за єже рещи: „малоу врѣменю прѣшъдшоу
и оупразнившим се въ молитвахь и постѣхь, по
ѡмиловани подаати тѣмь причещенїе”; великый же Василїе
оуставлѥннѣ двѣ лѣтѣ глаголѥт. Рече бѡ: „О троебрачныихꙿ
же и мнѡгобрачныих тожде рѣше ѡт(ь)ци, єже и о
двоебрачныхь; лѣто оубо на двоебрачные, на ины же двѣ.”
Показа се оубѡ ѡт повелѣныихь, ꙗко под съгрѣшенїемь
бывь двоебрачїе, да прїемлѥт запрѣщенїе. Ради бо сего и
Новые Кѥсарїе светїи ѡтци ѡтрекоше и єже ꙗсти свещенникоу
на двоебрачныхь брацѣхь, глаголюще: „Елма покаанїе
трѣбоующоу двоебрачномоу, который ѥсть свещенникь,
иже ꙗстїа ради съходить браковѡм?” Что оубо съприходить
ѡт ноуждныихь? Ꙗко пръвый оубо бракь, ꙗко
истинный сый законь, въ лѣпотоу вѣнчавает се ѡт свещенничьства
ꙗко непорѡчьнь, ꙗко нескврьньнь, ꙗко нерастлѣньнь
ѡт пльтьскых страстей, и ради сего ꙗко побѣдитель
грѣхоу вѣнчавает се. Емоуже послѣдоуеть и
светыихь тайнь причещенїе и вѣнчанїа и въсакого иного
свещенничьскаго и брачнаго обѣдованїа. Ꙗкоже и господь
нашь въ Кана Галїлейсцѣмь сподоби се обѣдовати, ꙗстїемь
на иже тогда ѡбѣдѣ въсакь брачный ѡбѣдь благословль.
Нъ и вѣньчноую почьсть прѣдпрїемь, благословень ѥсть
пръвый бракь, и се ꙗвѣ ѡт прѣѡтца нашего Адама.
„И сътвори богь чловѣка, по ѡбразоу божїю сътвори его,
моужа и женоу сътвори ꙗ, и благослови ихь богь, глаголѥ:
Растите се и множите се и испльните землю и
обладейте ею.” Се ѥст(ь) благословенїе брачнаго съгласїа же
248
и съчетанїа, на нѥмꙿже въсако благословенїе единобрачнаго
съпреженїа, єлма и єдинобрачьнь Адамь. Да съмотритꙿ же се,
ꙗко и вѣньчное нареченїе ѡт оноудꙋ оустрьми се,
ѡт прьваго създанїа и ѡт иже ѡт ребрь его женѣ съпреженїе
въспоминающи. Вторый же бракь, аще и прощень
бысть, нъ запрѣщень быст(ь). Како бѡ и вѣнчанїю боудеть
достоинь, побѣждень бывь, а не побѣдивь? Который же
и вѣнчаваей того свещенникь, иже и єже просто ꙗсти на
таковѣмь брацѣ ѡт правила възбранѥнь быст(ь)? Како же
и причестит се причещенїю, иже за се самое оудръжаный
ѡт причещенїа? Каковоу же или котороую благословенїа
молитвоу прїиметь на съчетани его, не соущи дроугой
кромѣ єдиные єдинобрачные и пръвые? Събра се оубѡ
ѡт въсѣхь писателнѣ же и ѡтчьскы непричестноу быти
вѣньчанїа второбрачїю. Ради сего ниже ѡт свещенника
съчетань ѥст(ь) вторый бракь, нъ оубо ниже ѡт свещенника
прощень. И разрѣшень, вънѥгда исплънѥнїе єлико по
свещенника разсоуждени давшоу се запрѣщенїю боудеть.
Съ нимь имоуть и бож(ь)ствныхь даровь причещенїе ѡт
соудꙋ, благословлѥниѡмь тѣмь ꙗкоже на вѣнчанїи, по
второмоу словоу, по прощени. Благословленїе бѡ дарь,
тогдаже и съчетанїю, данноу ѡт свещенника, показанїе;
ѡт толи невъзбранꙗемоу быти ємоу ꙗсти съ брачившими се,
ꙗкоже и съ пръвобрачными. Сице оубѡ двоебрачїе
прощено быти да разоумѣет се и да знает се имѣти
вторꙿствоующа ѡт прьвобрачїа, а да не безсловеснѣ пръваго
брака ищеть оправданїа, ꙗже погоубиль ѥсть. Речеши же
оубѡ: И како прїидоуть къ съпреженїю? По чловѣкѡмь
ключимомоу како двоебрачнїи и троебрачнїи и мнѡгобрачнїи,
249
зримь бо, ꙗко троебрачїе и мнѡгобрачїе бываеть. Оужасни се
небо ѡ семь, горнꙗа и долꙋ и правда безаконїе. Въ
истиноу бо ѕѣлное раздрѣшенїе правилѡмь, паче же и
єѵаг҃гелїю не двоебрачные н(ы)нꙗ и троебрачные, нъ и
блоудникы вѣнчавати се ѡт свещенникь сътвори. Кто
дасть главѣ моей вѡдоу и очима моима источникь слъзь?
Свѣть тъма быст(ь) ѡт дѣйствоуемыхь прѣобидѣнїа!
Мню оубѡ, и онѡ речеши: Аще єдина честь ѥсть дѣвьствоуе,
како глаголють нѣцїи, ꙗко ова оубѡ вѣнчавает се
на главѣ, дроугаа же честь, бывшїа под бракѡм, на рамѣ,
бывши вѣнчалной молитвѣ? Сїе безмѣстно и смѣшно ми
ꙗвлꙗет се. Дадимꙿ же и троебрачити се, и где положитꙿ се
вѣнъць, на роуцѣ или на колѣнѣ? Аще ли и женимаа
боудеть вдѡва, на рамѣ ли вѣнъць прїиметь? Безмѣстна
сїа въса. Кто же вѣнчаваей, и како нераздѣлнаа молитва
раздѣлит се, овѣй оубѡ чести, ꙗко несквръннѣ, благословенѣ,
овой же ни? Смѣшно въсако се и невъзможно.
Како же ова оубѡ честь причестит се причещенїю, ѡваа
же ни, занѥ въ запрѣщени ѥсть, аще и боудеть се моужь?
Моуж бѡ глава женѣ ѥст(ь) и имꙿже тѣло ѡбоимь
єдино боудеть. Что ти се мнить? Причеститꙿ ли се беспорочнаго
тѣлесе глава или ни? Аще се боудетꙿ, раздѣли се
съпреженное ѡт тогожде съчетавшаго ихь свещенника.
250
Глава бѡ съпреженїю и коньць светое тѣло ѥсть Христово.
Аще бѡ обоимь не подасть? Оуже прѣмѣнихѡм се пооученїа.
Боудетꙿ бо тогда ꙗвлѥнь таковый не свещенникь,
нъ прѣстоупникь божїимь завѣщанїѡмь и ради сего ѡт
свещенничьства ѡтпаднеть. Что оубо прочее, речеши, ꙗко
погоуби дѣвьствоующїа честь дѣвьстьвный вѣнъць съ
благоговѣинством, что глаголѥши? Аще би се, въобразило се
би ѡт доуховныих правиль; нъ не быст(ь) никакое различїе.
А єже ѡт доуховнаго повелѣнїа неразꙿсоужденное и
повелѣнное, не достоить тебѣ испытовати. Азꙿ же онѡ
глаголю, ꙗко въ лѣпотоу дѣвьствоующїа честь не обрѣтаеть
прьвобрачїа дарь, понѥже ѡбои ти єдиночинни не
обрѣтоше се, елма чистомоу чистоу съчетати се достоить
и дѣвьстьвникоу дѣвѣй. Ѡтпадаетꙿ же кто, не въсхотѣвь
дѣвѣй съчетати се, имоущꙋ оубо тако прилежанїе и
любовь двоебрачномоу, єѥже ѡбразомь оумь низложи.
И сїа ми по силѣ обрѣтоше се и рекоше се.
Еже сїа въса и симь подобнаа правилнымь дѣанїѡмь
оутврьждае папа Алеѯандрїйскый Еѵлогїе, глаголѥть сице:
251
„Аще кто ѡт мнещїих се светыимь ѡт(ь)цемь поколебить
что, не к томоу съмотренїе нарицаемь то, нъ прѣстоуплѥнїе
велѣнїѡмь и въ бога нечъстїе.” Сихъ въсѣхъ
боеще се мы, свещеннѣйшїй владыкѡ, и противоу силѣ
єдиного когождо хранимь та. И пръвый оубѡ бракь
оусръдно прїемлѥм ꙗко законь. Вторый бракь не ѡтмещемь,
нъ шъдь свещенникь тамо, ѡбычнаа второбрачїю
сътворь, абїе ѡтходить. И нѣст(ь) се блоудь, и приличное
тѣмь правило подаеть, ѡвѣмь оубѡ двѣ лѣтѣ, овѣмꙿ
же лѣто єдино, дроугыимꙿ же и малѣйшее, єдиномоу
комоуждо по силѣ, и тако съчетаваеть тѣхь вѣрныимь.
И людїе прїемлют тѡ оусръдно и покарают се светѣй
божїей цр(ъ)кви и правиломь ѥе. Ради сихь молю твою
светость, ꙗко да възражаеши и наказꙋеши безчинные
тоу приходещее и глаголюще, ꙗже не достоить вѣровати.
Господь нашь Ісоус Христос да дасть твоей светости
достойноую мъздоу чистые и истинные любве и извѣщенїа.
© Софийски университет „Св. Климент Охридски“ 2011-2019

