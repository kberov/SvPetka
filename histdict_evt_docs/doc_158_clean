
Текстов корпус
похвалное ст҃ымь великымь и равноапⷭ҄тльнымь ц҃ремь кѡнстантиноу и єленѣ
Заглавие на латински:Laudation sanctorum magnorum aeqalium apostolic regum Constantini et Helenae
Жанр:Похвално слово
Автор:Евтимий Търновски
Дата на ръкописа:1479 г.
Дата на превода:
Дата на преписа:
Правопис:Среднобългарски / Търновски
Име на ръкописа:Сборник на Владислав Граматик
Хранилище на ръкописа:Рилски манастир
Сигнатура на ръкописа:4/8
Страници:424r-439r
doc_iddoc_158
424r
маїа . к҃а :
+ Еѵѳимїа патрїарха тръновꙿскаго , + похвалное ст҃ымь великымь и равноапⷭ҄тльнымь ц҃ремь кѡнстантиноу и єленѣ • блⷭ҇ ѡⷱ҇ 
Сл҃нца свѣтлѣише настоещее покаꙁа се тръжьство . лⷡ҇ѻ п҃д въсⷯѣ просвѣщающи мысли и д҃ше веселещи • Оно бѡ въ д҃ни тьчїю сїаеть нощїю же покрьвено бываеть • Се же , и дънїю и нощїю сїаеть , и въсѣхь къ ревности подвижеть • Кто бѡ не оудивит се и похвалить толикыимь бл҃гымь виновнаⷢ҇ . вина же бл҃гыиⷨ въсѣмь , великы ѥⷭ҇ ц҃рь • Велика же аꙁь ц҃ра наричю . соущаго въ истиноу велика , и въсѣхь вышьшаго . єго же прѣстоль н҃бсныи кроуѕи , ꙁемлꙗ же поⷣножїе ногама его • Его же свѣть ѻкроужаеть непристоупныи . Емоу же воинꙿства прⷣѣстоеⷮ аг҃глꙿскаа . того бѡ влⷣкоу и г҃а и ц҃ра вѣдеть прѣнеисчътнаа ѻна мнѡжьства . ликове же архаг҃гльсцїи такожⷣе . хероувіми и серафіми . начела и госпⷣства . и власти же и прѣстоли и силы . нъ и въсе въсⷯѣ с҃тыхь съслѡвїе , немлъчное въспѣваюⷮ славослѡвїе , и ѿ присносоущнаго его свѣта лоучами нескаꙁанными ѻꙁарают се • Сл҃нце же коупно и лоуна и въса ꙗже по н҃бси свѣтещаа , съ многою слоужеⷮ красотою , и бл҃гочинїемь , непрѣстаннымь сїающе свѣтѡⷨ • Въꙁдоух же и въсе птице нб҃сные и сѣкоущаа въꙁдоухь • ꙁемлꙗ же и сади съ плѣжещими въсѣми • мора же и источници своа по чиноу ѿдають дѣиства . не тъчїю же , нъ и въсь чл҃чьскыи рѡдь и въса мнѡжьства , єꙁыци же и племена и страны , єдиногласное въꙁсилают славослѡвїе • Того ц҃ра и влⷣкоу и б҃а вѣдеⷮ наⷣ въсѣми и прѣжде въсѣхь и по въсѣхь , и єдинорѡдное его слѻво • печать равноѡбраꙁноую невидимаго ѡ҃ца • архїереа великааго • великааго съвѣта ѿч҃а аг҃гла . єго же мѡѵ̈си провъꙁвѣсти , и прⷪ҇рци прорекоше . апⷭ҄ли ѻсеѕаше . мⷱ҇нци исповѣдаше , сего и б҃лженыи проповѣда кѡнстантінь • Семоу въсед҃шно вѣрова , и въсь тѻго ѡсїань быⷭ҇ свѣтѡⷨ . кѡнстантінь , доблꙗа бл҃гочъстїа вѣтьвь . кѡнстантінь , апⷭ҄льскыи ревнитель • кѡнстантінь , цр҃кѡвное оутвръжⷣенїе . кѡнстантінь , идѡлꙿскыи раꙁдроушитель • кѡнстантінь бл҃говѣрїа проповѣдникь . кѡнстантінь , х҃вь подражатель • кѡнстантінь , крⷭ҇тныи ꙗвитель . и что мнѡго г҃лю , кѡнстантінь црⷭ҇каа пѡхвала • Нъ греди ми нинꙗ самь кѡнстантіне , и слѡво дароуи въ єже ѻ тебѣ начети слѡво . Въса бѡ твоа чюдна . въса твоа красна • въсака цр҃кви тобою оукраси се . въсако црⷭ҇тво тобою оутвръжⷣает се •
424v
Въсакь идоль тобою потрѣблѥнь быⷭ҇ • Вѣра хрїстїанскаа тобою оутврьжⷣена быⷭ҇ • Роди се ꙋбо бл҃женыи сь ѿ кѡнсты и єлены , въспита же се добрѣ же и чюднѣ . Врѣмени же не мнѡгоу прѣшъⷣшоу . дїѻклитїаноу и маѯїмїаноу єркоулїꙋ црⷭ҇твоующема , въдана быⷭ҇ кѡⷩ҇стѣ ѡц҃оу кѡнстантіновоу въ женоу Ѳеодора дъщи маѯїмїана єркоулїа .  кѡнстѣ бѣ же кѡнста анепсеи клавдїевь . иже прѣжⷣе аврїлїана црⷭ҇твовавшаго , тривꙋна санѡмь почътень . Елена же на въсточныⷯ странахь соущи въ градѣ дрепанѣ сице ѻбычнѣ ꙁѻвомѣмь послѣжⷣе же єленополь прѣименовань быⷭ҇ , съ ѻтрокѡⷨ кѡнстанті̇ноⷨ прѣбывающи , сщ҃енныиⷨ того въдасть оучити се кні̇гамь . и бѣ видѣти тогда м҃терь ѻ чедѣ веселещꙋ се . имѣаше бѡ въꙁрасть красьнь . ѻбычаи црⷭ҇кыи . моудрованїе . нравь , и въса ꙗже къ похвалѣ влѣкоущаа . неоутаено же се̏ быⷭ҇ Ѳеодорѣ женѣ кѡнстантинѡвѣ , ѿ нѥе же имѣаше сн҃овы три , имꙿ же имена соуть . кѡнстантїе . и анавалїань . и далматїе . дъщи же его бѣше кѡнстантіа , жена ликинїева • и абїе посла и приведоше ѻтрока • оубоав жеⷭ҇ кѡнста да не како лъстїю кѡнстантіна погоубеть , посла его съ своим ꙁетеⷨ ликїнїемь и съ писанми къ дїоклитїаноу ц҃рю , прѣбывающоу тогда въ никѡмидїи виѳинїискои • прїеть оубо быⷭ҇ въ црⷭ҇каа , и въсакои оучааше се єлинскои прѣмоудрѡсти • Прѣспѣвающоу же томоу въ вьꙁрастѣ же и оучителꙿствѣ , ꙁависть подвигоше соущїи ѻ дїоклитїанѣ , съматрающе ꙗко не тьчїю ꙗко съмодръжьць хощеть быти , нъ и ꙗко ть̏ хощеть быти раꙁоритель єлинꙿсцѣи прѣлъсти , и въсакоу къ того оубїиствоу подвигоше къꙁнь • Прѣмоудрыи же кѡнстантінь б҃гѡⷨ наоучаемь , съкръвенноую иꙁвѣстно оувѣдѣвь лъсть , въ скорѣ напрасныиⷨ бѣгꙿствѡⷨ вретанїю постиже . ѡц҃а же послѣднѥе дышꙋща недоугѡмꙿ же того съдръжима ѕѣлнымь ꙗко видѣ , въса подробноу ꙗже ѻ себѣ скаꙁа . єже съ ликїнїѡмь пошъствїе . ꙗже на бранеⷯ моужьства и храброванїа . ꙗже въ єгѵ̈птѣ и палестинѣ , и по иныхь бранныиⷯ мѣстѡⷯ • Моужьстьвна бѻ того видеще и храбра въ бранеⷯ , не смѣахоу ꙗвѣ свою ѻбьꙗвити къꙁнь . насилные же того посилаахꙋ брани , єда како тамо оубїень бывь , ти̏ пѡрока оубѣгноуть . въса бѡ воинстьвнаа мнѡжьства .
425r
єдинодышоуще съ кѡнстантінѡⷨ бѣше . и не тъкмо маѯїмїань льстїю оубити ме къ ѡц҃оу гл҃ааше кѡнстантінь , нъ и скврънныи дїоклитїань скврънными своими слоугами мое искааше оубїиство , аще не б҃жїими соудбами покръвень быти хотѣхь , и неначаемое сп҃сенїе полоучихь • Блгⷣть же б҃ви ѻ неиꙁгл҃аннѣмь емоу дарѣ , ꙗко твоего спⷣоби ме ꙁрѣнїа , и желаемые ми полоучити сытости . въса бо мироу краснаа ни въ что же положихь , твоего хотещоу ми насладити се видѣнїа • Ѿц҃ь же его кѡнста . ꙗко не начаемо пришъствїе сн҃ѡвнѥе видѣвь , топлыми слъꙁами юже къ кѡнстантіноу любовь иꙁвѣствовааше . и често въꙁирае на нь , тебе гл҃ааше ꙗко црⷭ҇твїю достоина б҃ь собои приведе • Таже въсь сигꙿклиⷮ ѻ таи съꙁва ꙁабывь ѻдръжещоую его болѣꙁнь сн҃ѡвнѥе ради радости , въпрашааше котораго ѿ сн҃ѡвь его иꙁволꙗюⷮ начелника имѣти . ѻни же въсь ѿвръгꙿше далече страхь , кѡнстантіна въсед҃шно прошаахоу цр҃а тѣмь быти • И ꙗко сїа кѡнста слыша , радости въсь испльнꙗаше се , и топлыми слъꙁами сн҃ѡвнюю тѣмь иꙁвѣствовааше любовь • Таже ꙗко себе раꙁоумѣ тежꙿчаишимь оугнѣтаема недоугѡⷨ , въсь събра сигꙿклить мѣстные же и нарѡчитые • и кѡнстантіна ц҃ра нарече • и црⷭ҇кою багрѣницею ѻдѣавь , на прѣстолѣ посади црⷭ҇кѡмь • Се̏ къ сигꙿклитоу и къ вьсемоу прирече воинꙿствоу . н҃нꙗ сладꙿчаиша мнѣ ѥⷭ҇ съмръть паче живѡта , сн҃ѡвнѥе видѣвь пришъствїе • Сїа и сицеваа кѡнста къ вьсѣмь иꙁгл҃авь , въсе послоушное сн҃ѡви прѣдасть • Сконча же се кѡнста въ вретанїи въ тринадесетое лѣто црⷭ҇твїа своего • пеⷮдесетꙿ же и шесть въсѣхь поживь лѣть , и црⷭ҇тво кѡнстантіноу иже ѿ єлены сн҃оу своемоу прѣдасть • ть̏ же ѡ҃чее тѣло чьстнѣ ѻпретавь , иꙁыде на брань поемь съ собою моуже храбры и силны , к҃ , хїлїадь , персѡⷨ тогда подвигꙿшем се и лютѣ плѣноующимь соущихь тогда . брани оубо съраженѣ бывши , перси ꙗко ꙁлоу искоусни соуще побѣдоу поставише • цр҃а же кѡнстантіна ємше , твръдо стрѣщи его повелѣше , хотеще того жрътвоу скврънныиⷨ тѣхь богѡмь сътворити • Сице оубо бес печали бывше , прочее радоваахоу се и играахоу въ капище въшъⷣше въси велицїи и нарѡчити персцїи . ѻбычаи бѡ тѣмь ѥⷭ҇ , вънѥгда жрътвоу хотеⷮ творити , беꙁь ѻроужїа въходити та̏ далече нѣгде ѻставлꙗюще • Б҃ь же молѥнїе своего оугодника кѡнстантіна надлъꙁѣ не преꙁрѣ , нъ въскорѣ ѡтмъщенїе сътвори •
425v
Воини бѡ иже съ кѡнстантінѡⷨ бывшеи єлици на брани оугонеꙁоуше , ꙗко своего оувѣдѣше ц҃ра дръжима и на ꙁакланїе готовима , ѻ таи пришъⷣше и ѻроужїа перꙿскаа похытивше . посрѣдѣ ихь въскочивше , и своего ц҃ра въсхытивше , нещедно тѣхь съсѣцаахоу мъчи • Ꙗко оубѡ сїе ненадежⷣное начелници персцїи видѣше , абїе на молбоу ѻбратише се . и ѿ толѣ ѻбѣты даше не к томоу ратнаа на кѡнстантіна подвиѕовати , и мирь глъбокь посрѣдѣ ихь оустрои се . и тако съ великою радостїю иже въ ст҃ыхь кѡнстантінь въ галїе вретанїискые въꙁврати се • Не на мнѡѕѣ же посрѣдѣ сихь , маѯїмїань єркоулїе и дїоклитїань ꙗкоже скаꙁоуеть єѵсевїе к҄ѥсарїискыи , црⷭ҇твїе ѿвръгꙿше въ простомь прѣбываахоу чиноу . и маѯїмїань оубо єркоулїе , воужемь оудави се . дїоклитїан же по вънѥгда мнѡго моучити ст҃го фѡтїа и анїкита , б҃гопоустнымь гнѣвѡⷨ тѣло его раꙁдроблѥно быⷭ҇ • раꙁгнившоу бо се хоулномоу єꙁыкоу его , и мнѡжьствоⷨ чрьвїи растлѣноу бывшоу . сам же ѿ въсѣхь въꙁненавидѣнь бывь , сице скврънноую свою иꙁвръже д҃шоу • Гѥласїе же тоежде кѥсарїе єпⷭ҄кѡпь рече . вънѥгда тѣмь оставити црⷭ҇твїе , раскааше се и пакы тѡ̏ искати начънше , ѿ въсего сигꙿклита оубїени быше • Симь оубо ѿ срѣды бывшимь . и кѡнстантиноу ꙗкоже рѣхѡⷨ къ б҃оу ѻшъⷣшоу , два̏ цр҃а прочее съдръжаахоу црⷭ҇тво . иже въ ст҃ыхь кѡнстантінь . и маѯїмїань галерїе . ѻвь оубо въ галїахь вретанїискыхь , ѻвь же въ никѡмидїи въсточнѣи • Персѡмꙿ же тогда скѵ̈птра дръжещоу саворїꙋ , и въ римѣ єпиⷭ҇кѡпꙿствоующꙋ иже въ ст҃ыхь силвестроу . нъ и севирь и маѯїмїань , кѥсарскыиⷨ почътени бѣше санѡⷨ • Маѯентїе же с҃нь єркꙋлїевь , ѿ воинь въ римѣ поставлѥнь бысть цр҃емь . Си̏ же въси неистовеще се на хрїстїаны несътръпимо въꙁдвиѕаахоу гонѥнїе • Маѯентїе же моучитель Ѳеодоринꙿ же брать ꙗже въдана бѣше жена кѡнстѣ ѡц҃оу кѡнстантіновоу , иже и оуець бѣше далматїꙋ и анавлїаноу , братїаⷨ великааго кѡнстантіна не ѿ єлены , ть̏ лютостїю и лоукавꙿствѡⷨ въсѣхь прѣвъꙁыде иже прѣжⷣе его , въ римѣ прѣбывае нечъстивѣ црⷭ҇твовааше • блоудовы и хыщенїа оубїиства же и лихоимꙿства и симь поⷣбнаа непрⷣпобнѣ творе • Сице оубо маѯентїю прѣсквъннѣищомоу въ римѣ прѣбывающоу , ꙗвѣ быⷭ҇ въсѣмь того нечъстїе . мнѡѕи же ѿ нарочитыхь римꙿскыхь молѥнїа къ великомоу посилаахꙋ кѡнстантіноу ,
426r
єже не на мнѡѕѣ прѣꙁрѣти м҃тере градѡⷨ риме • Хрїстїанꙿстьвнѣише же кѡнстантінь множицею съписанїемь того накаꙁа прѣстати ѿ таковаго его беꙁаконїа и неистовꙿства . нъ моуринь никако же въ бѣлость не вꙑхѡтѣ прїити • На въстѡчныхꙿ же пакы , маѯїмїань галерїе лютѣишаа сихь творе бѣше , двѣма ꙁлѡма въстокь наслѣдовавшимь , и на хрїстїаны несътрьпимоу брань въспалꙗющимь • Тогда и ликинїа своего ꙁета ꙁа свою ємоу сестроу кѡнстантїꙋ соуща кѥсара постави , и въса црⷭ҇ка дѣати ємꙋ невъꙁбранно ѿдасть мне того хрїстїанꙿскаа моудрьствꙋюща правѣ , нъ ть̏ влькь бѣ ѡвчею кожею прикрьвень • Севироу ꙋбо въ римѣ ѿ воинь оубїеноу бывшоу , римь ѿ маѯентїа несътръпимаа поⷣємлꙗше лютаа , въстокꙿ же такожⷣе ѿ маѯїмїана галерїа моучимь бѣ и оꙁлоблꙗемь • Тогда оубо тогда бжⷭ҇твнѣишїи кѡнстантінь не могы трьпѣти прѣмнѡгаа моучителѣ себе въѡроужи • Нечъстивыи же маѯентїе ꙗко бжⷭ҇твнаго кѡнстантіна въ італїꙋ пришъⷣша оувѣдѣ , римꙿское иꙁведе воинꙿство , и мѡсть лъстивь оу соущее блиꙁь рима рѣкы сътвори , хоте бл҃женнаго кѡнстантіна лъстїю оубити , и тоу̏ вѡѥ присѣдѣти оустрои ꙁлокъꙁньныи • Кѡнстантінꙿ же ꙁлокъꙁньнаго лъсти бое се , ѿч҃ьскаго приꙁывааше б҃а на помощь , єже ꙗвити се ємоу кто ѥⷭ҇ , и не на мнѡѕѣ желаемое полꙋчи • Ходещоу бѡ ємоу съ воинꙿствѡⷨ по нѣкоемоу полю , и б҃а въ оумѣ приꙁывающоу на помощь , бжⷭ҇твное томоу ꙗви се ꙁнаменїе въ полоудн҃евные часы , паче сл҃нца лоуче испоущающее . крⷭ҇таѡбраꙁно себе покаꙁоующи ѕвѣꙁдныⷨ въѡбраженїемь , и римꙿскыми словесы симь побѣждаи кѡнстантіне велещоу • Цр҃ю же недооумѣющоу ѻ сихь , и соущихь съ нимь въпрашающоу аще что ити̏ видеть . въсѣм же єдиногласно тожⷣе видѣти исповѣдавшемь , дивлꙗаше се цр҃ь ѻ бывшемь видѣнїи , и въсь въ оужасѣ прѣпроводи дн҃ь . въ пришъⷣшоую же нѻщь съ ꙁнаменїемь ꙗвльшїим се , ꙗвлꙗет се ємоу І҃с Х҃с въ мѣстѣ идеже спѣше и рече • поⷣбїе ꙗвльшаго се тебѣ на нб҃си ꙁнаменїа сътворь . и прⷣѣ твоимь воинꙿствѡⷨ носити се повели • и не тъкмо маѯентїа и того въсе плъкы , нъ и въсе врагы свое под ногама оустроиши , и бѣсѡве самїи оустрашет се • Дн҃еви же абїе наставшоу , съ многою радостїю цр҃ь видѣнное сладцѣ дроугѡмь съповѣда . таже ꙁлатаре хытрїе съꙁва коупно .
426v
и ꙁнаменїе крⷭ҇тное на нб҃си ꙗвльшее се ємоу начръта . ѻни же въскорѣ повелѣнное въ дѣло иꙁведоше . и бисрѡмь и каменїемь мнѡгоцѣннымь хытрѣ ѕѣлѡ оукрасивше , на высоцѣ копїи того положише . ꙗкоже и до днⷭ҇ь въ црⷭ҇кыиⷯ ѻбносит се плъкѡⷯ , иже ѥⷭ҇ съпротивникь въсѣмь бѣсѡвꙿскыиⷨ силамь , на нꙿже и великыи кѡнстантінь въсоу въꙁложи нажⷣоу • Симь оубо ꙁнаменїемь оукрѣпль се цр҃ь . и въсе въплъчивь воинꙿство и прⷣѣ нимь прѣходити ꙗкоже прⷣѣрече се повелѣвь , на скврьннаго ѻпльчи се маѯентїа • Съраженїю же ѻбоимь бывши бранемь , страхь и трепеть нападе на моучителꙗ и на соущее съ нимь воѥ , и бѣгоу се ѥть съ малѣми нѣкыими • Великыи же въ цр҃ехь и бжⷭ҇твнѣишїи кѡнстантінь въ слѣдь его погнавь , ѻнь же бѣже въ свою въпаде сѣть юже въ ст҃ыхь кѡнстантінꙋ положиль бѣше • Мѡстоу ꙋбо бжⷭ҇твною силою раꙁсѣдшоу се , ть̏ трьѡкааныи съ вьсѣмь воинꙿствѡⷨ въ рѣцѣ оудави се ꙗкоже иногда грьдыи ѻнь фараѡнь • и бѣ и на нѥмь видѣти писаное ѻнѡ , конꙗ и въсадника въвръже въ море . исплъни же се рѣка , и фоулви гл҃ѥмыи мѡсть конѥи съ вьсадникы оудавлѥными . и исплъни се прⷪ҇рчьское ѻнѡ , рѡвь иꙁры и ископаи , и въпаде се въ ꙗмꙋ юже сътвори • Б҃гопоставлѥнныи же ц҃рь кѡнстантінь , ѻ сихь въсѣхь бл҃годарстьвные цр҃еви въсѣхь б҃оу и въседоушные въꙁсилааше молбы • Граждане же ꙗко сїа видѣше римꙿсцїи , веселїа испльнше се прѣмнѡгаго , роуцѣ на н҃бо въꙁдѣваахоу . и въторое сл҃нце бжⷭ҇твнаго нарицаахоу кѡнстантіна • Сътеченїю же въсенародноумоу бывшꙋ , свѣтлѣ римскаа кѡнстантіна въспрїимаахоу , и съ великою славою въ црⷭ҇твоующїи въниде римь . и бѣ видѣти ликы раꙁличные въ срѣтенїе томоу исходеще • кнеѕе • велꙿмꙋже • бл҃городные • мт҃ере • дв҃ице • сщ҃енникы • инокы • инокынѥ • свѣтлыма ꙫчима и чистыми д҃шами того въспрїемлюще , и побѣдоносномоу крⷭ҇тоу и цр҃еви бл҃годарьстьвные испоущающе гл҃ы , иꙁбавльше се лоукаваго маѯентїа моучителꙿства • Симь оубѻ сице съдѣанѡⷨ , римꙿскомоу градоу въса дарова пръвꙿства и на древнюю того въꙁведе свободоу , въсѣмь чл҃кѡмь крⷭ҇тное проповѣдоуе ꙁнаменїе . Таже посрѣдѣ града , велико побѣдно въꙁⷣвиже ꙁнаменїе , словесы римꙿскыми написавь . Сїе , градь нашь іга моучителꙿскаго свободи • По сихь ꙁаповѣда въсѣмь и въсоудоу мⷱ҇ничьскые чъстнѣ събрати мощи , и прпⷣбномоу погребенїю тѣхь прѣдати .
427r
Къ симь и гонѥнїю єже на хрїстїаны прѣстати . соущїихꙿ же въ тъмницахь и ꙁаточенїихь , на свободꙋ ѿпоущати повелѣ • Слышеще же сїа даже до ѡкѥана ѻкръстнїи єꙁыци , радѡваахоу се и въсакоу томоу покаꙁоваахоу прїаꙁнь и того именемь красоваахоу се . црⷭ҇каа же скровища ѿврьꙁь нищїиⷨ и оубѡгымь та̏ расточи . бжⷭ҇твные же цр҃квы ѻбнавлꙗти повъсоудоу начеть • Стежанїа же ѻбилна и достоанїа ꙗко ѡбщїи посѣтитель ѿ б҃а послань тѣмь дарова , имꙿже въ словѡⷨ и дѣло послѣдовааше , и въса по чиноу бываахоу црⷭ҇кы же и повелительнѣ • Събѡрꙿ же б҃жїихь слоугь съвькоупи въ ємесѣ и того прѣдѣлⷯѣ , мирь б҃жїимь подавающь цр҃кваⷨ . и покарающее се оубо въ сласть прїемлꙗше , противещее жеⷭ҇ ѿганꙗаше • Сїими оубо и сицевыми оугажⷣае б҃голюбьꙁнѣишїи ц҃рь , неврѣдное цр҃квамь промышлѥнїе твораше . б҃ь же томоу въꙁмъꙁдїе подавае , въсе варварскые рѻды тѡмоу покори . и ꙗкоже по въсоудоу и на въсѣхь пѡбѣды въꙁдвигь , побѣдитель ѿ въсѣхь нарицааше се • Сїа римлꙗне видеще , веселꙗхоу се и красоваахоу се , праꙁнꙋюще г҃ви праꙁникь побѣдительнь на седмь д҃нїи . Вѣроваахоу же и въ чъстныи крⷭ҇ть , и оусръдно цѣловаахоу и покланꙗюще се , и кѡнстантіна приснопомнимаго побѣдителꙗ славеще • Не по мнѡѕѣ же рѣше въ прокаженїа тѡмоу въпадноути стрⷭ҇ть , и врачемь мнѡгы хытрости подвигꙿшемь ѻ того исцѣлѥни и не оуспѣвшимь ничто же , мнѡжьство младеньць ꙁаклати рекоше . и въ тѣхь крьви цр҃еви оумыти се ꙁавѣщаше • Цр҃ь же ꙗко ѿ лѡва прїиде , и въпль мнѡгь плачевные испоущающь гласы слышавь , въпрашааше сихь виноу . ѻни же виновное подробноу томꙋ исповѣдаше . цр҃ь же ѕѣлѡ оумили се ѻ сихь , и въсе мт҃ере съ чеды въ своа имь ѿпоусти . лоучꙿшее мнѣ сице недоугѡⷨ дрьжимоу быти рекь , нежели толикыхь д҃шь погыбѣли виновьⷩ҇ быти • И въ приходещоую нѡщь , ꙗвише се ємоу петрь и павль х҃ви апⷭ҄ли гл҃юще , мы̏ єсмы петрь и павль ѿ б҃а послани дати тебѣ сп҃сное кр҃щенїе • посли оубѡ и приꙁови силвестра єпⷭ҄кѡпа ꙗко да подасть тебѣ баню кр҃щенїа , ꙗко да въсакь греꙁь прокаꙁы ѻчистить тебѣ и жиꙁни вѣчнѣи спⷣобитꙿ те • Въ сихь словесеⷯ въꙁбоудив се доблыи кѡнстантінь , видѣ ѻбычнаго своего врача стоеща , и лѣчьбные виды томоу готовеща . и ѿвѣщавь къ нѥмоу рече . к томоу къ мнѣ прїити не приложи . не к томоу бѡ чл҃чьскые потрѣбоую помощи , роука бѡ въседръжителꙗ б҃а помѡже ми .
427v
абїе же посла ꙁа бл҃женнаго силꙿвестра , и ѿ нѥго бжⷭ҇твнаго спⷣоби се прїети кр҃щенїа • Въсходещоу же ємоу ѿ банѥ пакыбытїа , ѻстави въ нѥи ꙗкоже рыбїе лоуспы прокаженїа стрⷭ҇ть и иꙁыде въсь ꙁдравь . радостьнꙿ же и д҃шею и тѣломь • крⷭ҇ти же се съ нимь и прискь прьвыи сн҃ь его , и ѻблѣкоше се ѡбои въ бѣлы риꙁы , славеща и бл҃годареща б҃а ѻ толикыⷯ бл҃гыхь ихже спⷣобише се • Кѡнстантінь оубо с҃тѣишїи римоу съдръжатель бывь , мнѡгы навѣты и къꙁни поⷣемлꙗше ѿ ратникь истинѣ . мнѡгыми же и ѻтравами напоише его съмрьтносными , нъ ть̏ х҃вою покрываеⷨ блⷣгтїю неврѣдьнь проваждааше живѡть • Маѯїмїанꙿ же галерїе , и ть̏ ꙁлѣ раꙁврати житїе • Слышавꙿ бѻ ꙗко маѯентїе с҃нь єркоулїевь въ рѣцѣ римꙿскои съ вьсѣмь воинꙿствомь своимь ѿ кѡнстантіна потоплѥнь быⷭ҇ , оубоа се • и по єже моучити ст҃го пантелеимѡна , лютѣшоую и горꙿчаишоую на хрїстїаны подвиже брань и гонѥнїе несътръпимо . дѡблыи же ц҃рь ꙗко ѿ младенꙿства мⷱ҇тлѥи гноушае се , бѣ оуꙗꙁвлꙗе се срⷣцемь , и оутробоу щедрѡть ѻ х҃вѣхь подвиже рабѡхь , слыше ꙗже въ никѡмидїи беꙁмѣстнаа и лютаа ѿ маѯїмїана мⷱ҇телꙗ • Бжⷭ҇твною же ражⷣегꙿ се ревностїю ѿ рима подвиже се съ ликинїемь кѥсарѡⷨ ꙁетемь своимь по соухоу же и по морю , на маѯїмїана крѣпкоу подвигь брань . ѻнꙿ же сїа слышавь , нача родѣанїа и влъхвованїа надѣе се , мнѡжьство мнѡго и ть̏ воѥ подвиже , готова его въ роукоу своею непщоуе имѣти , крѣпко ѡплъчи се на нь . и ꙗко крⷭ҇тное ꙁнаменїе прⷣѣидоуще томоу въ срѣтенїе прѣскврънныи оуꙁрѣвь , повелѣ въсѣмь иже хытрѣ стрѣлꙗти вѣдоущимь . крⷭ҇та ѡбраꙁь нещедно стрѣлꙗти . Крⷭ҇тномоу же ꙁнаменїю пристоупльшоу , и рати съраꙁивши се , иже на басни вадѣеи се мⷱ҇тель страхѡмь ѻбьѥть бывь мнѡѕѣмь , ѿвръгь ѿ себе црⷭ҇коую багрѣницоу бѣгоу се ѥть . и иже на мнѡжьства воинꙿскаа надѣавыи се , вънеꙁаапоу въсѣхь лишив се , ѿ въсы въ въсь гонимь бѣше . и скврьнные свое идѡлы ѻбааникы же и прорицателѥ ꙗко прѣльстникы съсѣче • Гл҃ѥтꙿ же се ꙗко толицѣ брани быти тогда , и толикоу сѣчоу и толицѣмь мрьтьвцеⷨ быти тогда , ꙗковаже ѿ вѣка не бысть • Въсхотѣ же того ѥти цр҃ь константінь , нъ бжⷭ҇твномоу соудоу того прⷣѣваршоу , ѻстави и • Ѿ беꙁмѣрные бо печали въ болѣꙁнь паде лютоу . съгнившемꙿ бо се въсѣмь оудѡмь его и оутробѣ такожⷣе , ниць на ꙁемли валꙗе се ѡбоимь ꙫчесеⷨ его искочившимь ,
427v
слѣпь ꙗвлꙗаше се непрⷣпобныи . плътемꙿ же его ѿ костеи до конца ѿпадꙿшимь , ꙁлѣ ѻкаанноую свою д҃шоу иꙁвръже . Своемꙋ же ꙁетю лїкїнїꙋ кѥсароу , гръчьское ѿдасть начелство притварающоу се хрїстїанꙿствовати , и въ славнѡⷨ прѣбывати томоу никѡмидїисцѣⷨ градѣ • нарече же его цр҃а , и ѻбѣщанїа проси ємоу дати ꙗко да не что на хрїстїаны подвигнеⷮ ꙁлѡ , ѻнꙿ же въскорѣ ѻбѣща се тако творити , и добрѣ и бл҃гочъстивѣ правити въсточные страны • Сїа оубо творахꙋ се въ тогдашнѥе врѣме . и мирь оустрои се глъбокь . и ꙗже на хрїстїаны ѿ моучителѥи прѣста рать • и въсемоу римꙿскомоу начелꙿствоу самодръжьць кѡнстантінь оустрои се , въса въ весели бѣше црⷭ҇каа же и послоушнаа • Ꙗко оубо сїа въса добрѣ оустроише се , абїе повъсоудоу посла ст҃ыхь мⷱ҇нкь чъстные събрати мощи , и въсакои чъсти и покланꙗнїю тѣхь спⷣоблꙗвати • чъстные же повъсоудоу въꙁдвиѕати цр҃квы , и идѡлꙿскые храмы поⷣ тѣхь въчинѣвати ѻбластїю . хрїстїанѡмꙿ же тъкмо воевати повелѣ єлинѡмꙿ же никако же ѿноудь , и црⷭ҇цѣи спⷣоблѥнѡⷨ бывати чъсти • Въ идѡлꙿсцѣи же прѣбывающихь прѣлъсти , главною каꙁнити каꙁнїю • Дары же великы и стежанїа ꙁемльнаа доволно цр҃квамь даати ꙁавѣща . єпⷭ҄кѡпомꙿ же и с҃щеникѡⷨ и дїаконѡⷨ ѿ тъмиць и ꙁаточенїи въꙁванныиⷨ , свое пакы въспрїемати степене • Сице велегласьнь проповѣдникь оустрои се . ице процъвте ꙗко фїниѯь въ вьсеи въселѥнѣи • Красоваахоу се оубо б҃жїи людїе , радоуаше же се и цр҃ь ꙁре б҃лгочъстїе прⷣѣспѣвающе на въсакь д҃нь • Слышещеⷤ сїа ѻкръстнїи єꙁыци , ѿ въсоудꙋ прихождаахоу и просвѣщаахоу себе с҃тымь кр҃щенїемь , прїемлюще баню с҃тго д҃ха • Нечъстивѣишїи же лїкїнїе на въсточныхь прѣбывае , притварааше себѣ хрїстїанꙿство кѡнстантіна бое се , раꙁличными же къꙁнами лютѣ хрїстїаны ѻꙁлоблѣвааше • не на мнѡѕѣ же въ ꙁабвенїе прїиде своего бл҃годѣтелꙿства , ꙗвленно на хрїстїаны гонѥнїе подвиже • прѣжⷣе же сего мнѡгы къꙁни и лъсти на кѡнстантіна подвиже , нъ доблꙗго кѡнстантіна ничто же оутаи се . множицею бѻ того съписанїемь накаꙁа прѣстати ѿ таковыⷯ начинанїи . нъ моуринь никогда же въ бѣлѡсть прїити не въꙁможе • нъ оуты и оутлъстѣ и раꙁширѣ по писанномоу , и ѻстави почътꙿшаго и , и ѿстоупи ѿ своего блⷣгтлꙗ . и пръвѣе оубо иже въ полатѣ болѣры ѿгна , ꙁабывь юже къ великомоу кѡнстантінꙋ ѻбѣты • по мнѡгыихꙿ же и раꙁличныхь мѣстѡⷯ ,
428v
мнѡгы и бесчисльны х҃ва ради исповѣданїа , раꙁличнымь прѣдасть моукамь прѣлоукаваго дїавола прѣскврънныи оученикь • блоудовѡмꙿ же и хыщенїѡмь , оубїиствѡмꙿ же и граблѥнїѡⷨ себе въдасть • влъхвованїѡмꙿ же и чародѣанїѡⷨ . и просто рещи къ вьсакои себе иꙁдасть ꙁлѡбѣ • Бжⷭ҇твныи же кѡнстантінь на мнѡѕѣ сїа слышати не трьпе , воѥ подвиже на нь мнѡгы по морю же и по соухоу • брани же съраженѣ бѣгоу се въдасть лїкїнїе къ халкїдѡнꙋ , въ хрїсѡполи же оухващень быⷭ҇ живь . нъ доблыи кѡнстантінь вышнꙗго положи прибѣжище себѣ , мнѡгымꙿ бѡ чл҃колюбїемь побѣжⷣаемь , не въсхотѣ томоу съмръть навести , нъ въ ꙁаточенїе въ солоунь того ѿсла • Бг҃омръꙁскыи же ть̏ , ни тако ѿ ꙁлобы прѣста . нъ мало нѣкое врѣме пождавь , лъстїю варвары прѣлъсти мнѡга тѣмь дати ѻбѣщавае се , на кѡнстантіна пакы воевати начнааше • нъ ть̏ къꙁни его подробноу раꙁоумѣвь , посла и ѿсѣче скврънноую его главоу , и тако нечъстїа идѡль ѿ срѣды быⷭ҇ . и тако въселѥнѣи мирь оустрои се глъбокь , и въ тишинѣ въса оустроише се . ѿ толи кѡнстантінь самодръжьць въсее въселѥные быⷭ҇ , ꙗко нечъстїе до конца потрѣбль , и крⷭ҇та ꙁнаменїе въсⷨѣ ꙗвѣ иꙁьꙗвль • Градъць оубо бѣше маль віꙁь именемь • єгоже съꙁда въ д҃ни свое манасїа цр҃ь іоудеискыи , нареченныи вїꙁантіа . въ нѥⷨ оубѡ варвари нѣцїи живѣхоу соурѡви же и непокорливи . никого же имоуще тѣхь ѻбладающаго . на нихꙿже великыи кѡнстантінь поиде хоте повиноути ихь . ѻни же ꙗко ꙁлоу искоусни соуще , мнѡгы воѥ кѡнстантіноу погоубише . на оутрѣи же пакы брани съраженѣ бывши , пакы иже съ кѡнстантінѡⷨ побѣжⷣени быше • Веⷱ҇роу же пришⷣъшоу и нощи прѣѥмши и цр҃еви въ недооумѣни соущꙋ , въꙁрѣ на н҃бо ꙫчима и видѣ писанїе ѕвѣꙁдами напсано сице . приꙁови ме въ д҃нь печали твоѥе и иꙁбавлю те и прославиши ме • оудивлѥнꙿ же ѻ семь бывь ц҃рь , и недооумѣааше се что оубо се̏ боудеть . въꙁрѣвꙿ же пакы второе , видѣ крⷭ҇ть ѕвѣꙁдами стоещь на н҃бси . и писанїе гл҃ющее сице , симь ꙁнаменїемь погоубиши въсе врагы свое • Абїе же въставь иꙁъмь нѡжь свои и сътвори ѿ дрѣва крⷭ҇ть и на высѡцѣ въꙁложь дрѣвѣ , прⷣѣ воинствоⷨ нѡсити повелѣ . на оутѣи же съраꙁившим се ѡбоимь бранеⷨ , побѣжⷣени до конца быше вїꙁантїане . и прѣѥти бывше , не к томꙋ ѿ толѣ быше самовластни • Римꙿское оубо начелство и въсоу поⷣ собою въселѥнноую оустроивь , иꙁволи въ свое име съꙁдати градь свѣтьлꙿ же и красьнь , б҃ь же томоу ꙗви вїꙁантію съꙁдати , єже и быⷭ҇ . и съꙁда ть б҃гохранимыи градь , нарекь того въ свое име .
429r
инако же , и новыи того именова римь . и въ нѥмь въꙁⷣвиже стлъпь велеи ѕѣлѡ . въ высѡтꙋ прѣвеликь • и на нѥмь моужа постави мѣдна • и ꙗблъкѡ въ роукоу его въложи ꙁлат , и на нѥмь написа тебѣ х҃е прѣдаю градь съи . и толико того оукраси . толико же почьте , ꙗкоже по въсемоу мироу того ѻбносити се имени • нъ оубѡ и се гл҃ѥт се . ꙗко въ поⷣнѡжїи порꙿфїраго стлъпа хытрѣ положени лежеⷮ петїихь хлѣбь иже петь тысоущь насыщьшїихь , оукрꙋси . ихꙿже сп҃сѡви оученици и апⷭ҄ли събраше толикоу мнѡжьствоу нарѡда насыщьшꙋ се . нъ и самїи ти̏ кошеве седмь въ нихꙿже хѣби лежаше • и праведнаго нѡꙗ съ нѥю же страшныи ѻнь корабль оудѣла , секыра • иже въси ти̏ лежеть въ самѡⷨ тѡмь стлъпѣ . ихꙿже своею роукою великыи кѡнстантінь положи и ꙁапечатлѣ • Не по мнѡѕѣ же сихь слыша се ꙗко скїѳе бранныимь пооучают се • абїе же цр҃ь въ скорѣ доунавь рѣкоу постиже , и мѡсть камѣнь въ нѥи сътворь , скѵ̈ѳы покори , въсечъстномоу ꙁнаменїю крⷭ҇тномоу тамо томоу ꙗвльшоу се на н҃бси , ꙗкоже и прѣжде • и въса ꙗже тамо добрѣ оустроивь , промышлꙗⷶше прочее како въселѥнꙿское тѣло добрѣ съблюдеⷮ . и сн҃а оубо своего кѡнстанта кѥсара нарекь , въ галлїе ѿпоусти • въ римѣ же тѡмоу соущоу , великоую тамоу полатоу своима раꙁори роукама прⷭ҇нопомнимыи сь̏ кѡнстантінь , и цр҃кѡвь г҃оу нашемоу І҃ѵ Х҃оу ꙋстрои • Въ никѡмидїисцѣмꙿ же градѣ такожⷣе на мѣстѣ высѡцѣ нарицаемѣмь жестѡко красноу въꙁⷣвиже цр҃кѡвь ѿ лютаго маѯїмїана моученыимь , три тысоущамь и шесть съть и ѡсмь на десетиⷨ х҃вѣмь мⷱ҇нкѡмь . и ѡсморѡгоую и красноую въ антїѡхїо цр҃кѡвь , ть̏ сътвори • Нъ и дрепаноу ть̏ наꙁда въ памеⷮ мⷱ҇ника лоукїана , тъꙁоименитьнь м҃тери своеи нарече градь , сирѣчь єленинь градь • По семь и въсечъстныи храмь въ име с҃тые прѣмоудрѡсти . нѐ нинꙗшнѥе , нъ малѣишее велми • Таже ст҃ые ирины , не гл҃ю мⷱ҇нице , нъ Х҃а моего иже ѥⷭ҇ мирь • По семь с҃тые апⷭ҄лы • Таже с҃тго мокїа • Таже с҃тго мⷱ҇нка агаѳѡника • По семь ст҃го мины • По томь чъстнаго архїстратига михаила , въ анаплѣ , и въ сѡсѳени • Сїе въсе великыи въ ц҃реⷯ и бжⷭ҇твныи кѡнстантінь съꙁда цр҃квы • Не тъчїю же , нь и по иныхь раꙁличныⷯ мѣстѡⷯ , чъстные въꙁдвиже храмы ст҃ымь х҃вѣмь оугодникѡⷨ и мⷱ҇нкѡⷨ • славны же и великы . и въсачьскыми тѣхь богатствы ѻбогати црⷭ҇скыми же и мѣстными •
429v
Бжⷭ҇твномоу ꙋбѡ кѡнстантиноу ѻ бл҃гочъстїи и ѻ цр҃кѡвныⷯ оупражнꙗющоу се вещехь , бѣсѡванїа равноименныи арїе въ алеѯандрїи на Х҃а въꙁбѣси се . и свое ꙁлѡмоудрїе въсѣмь ꙗвлѥнно сътвори . с҃на б҃жїа и б҃а г҃а нашего І҃ѵ Х҃а въ тварь съвести дръꙁноувь • и бѣ нѣкогда ѿц҃ь єгда не бѣ сн҃ь , скврьнными оусты иꙁрещи дръꙁноувь • ꙁабывь реченное , и слѡво бѣ къ б҃оу . и въса тѣмь быше . и беꙁ нѥго ничто же не быⷭ҇ єже быⷭ҇ . и пакы апⷭ҄ль павль ꙗвьстьвнѣише скаꙁоуе рече . послѣжⷣе же ѿц҃ь гл҃а намь сн҃ѡмь своимь , имꙿже и вѣкы сътвори . иже сы̏и сїанїе славы и ѡбраꙁь състава его . носе же въса гл҃ѡмь силы своѥе • собою сътворь ѻчищенїе грѣхѡмь нашимь • сѣде ѻ десноую прѣстола величьствїю на высѡкыⷯ • и пакы Ѳѡма постранѣмь ѻномь ѻсеѕани , г҃а и б҃а того нарече • нъ и наѳанаиль • рави , ты̏ еси с҃нь б҃жїи . ты̏ еси ц҃рь іи҃лѥвь • Сїа въса лоукавꙿствїа доухѡⷨ съдръжимь арїе никакоже въ оумѣ прїеть . нъ ни же соломѡна слыша гл҃юща • б҃ь прѣмоудрѡстїю оутврьди нб҃са • Х҃с же ѥⷭ҇ б҃жїа сила и б҃жїа прѣмоудрѡсть • Сїа и сицеваа ꙁлочъстивыи въсѣавь б҃жїи цр҃кви раꙁдранїа и сънмице , и въса цр҃кѡвнаа въ велицѣ метежи бѣше • Слышав же сїа бл҃гочъстїа побѡрникь и х҃вь подражатель кѡнстантінь , лютѣ оуꙗꙁви се срⷣцемь и д҃шею велми ѻпечали се • не въсхотѣ же млъвѣ дати виноу . нъ ꙗкоже благораꙁоумьнь врачь , прѣмоудрѣ былїа смѣсивь , прѣмоудрѣ ѻбоихь въ мирь и тишиноу хоте привлѣщи . и цр҃кви беꙁметежїе оустроити , написа ѻбоимь єдиноѡбраꙁнѣ • ꙗко да не кто ѿ нихь на дроугаго въꙁнесет се срⷣцемь , и распра и млъва бес конца боудеть • Написа же посланїе имоущее ѡбраꙁь сь • Побѣдитель кѡнстантінь чъстныи , алеѯандроу и арїꙋ . соугоубоу ми ꙗꙁвоу сътвори вина вашего прѣрѣканїа . сего ради самого моихь начинанїи помощника и сп҃са въсѣхь б҃а твороу свⷣѣтелꙗ , прѣстати вамь ѿ таковаго прѣрѣканїа . аще ли ни , велїи троудь намь хощете исходатаиствовати , себѣ же не малоу млъвоу и стоудь прѣмнѡгь • ꙗко въсѣхь єꙁыкь раꙁгласїе въ єдино б҃гораꙁоумїе събранное • и въселѥные тѣло въ єдино съединивше се , вы пакы на оуды раꙁдѣлити начинаете • тѣмꙿже прѣрѣкованїе въсако далече ѿриноувше , мирь и єдиномыслїе гоните , а не велїю ѻ семь намь въꙁлагаите теготоу . дароуите же ми тихы оубѡ д҃ни , ноще же беспечалны , ꙗко да и аꙁь нѣкою сладость чистаго свѣта и житїа беꙁмлъвнаго наклажⷣꙋ се .
430r
аще ли ни , стенати ноужⷣа и слъꙁити • Сїа б҃голюбьꙁнѣишїи цр҃ь написавь , въ алеѯандрїꙋ ѿпоусти . арїе же на врѣме нѣколико оумлъкноувь , пакы множаишїи подвиѕааше метежь • мнѡжьства же не мала ѿ цр҃кве ѿтръгноувь , прочее раꙁдоры и сънмице твораше • Хрїстїанꙿстьвнѣишїи же кѡнстантінь таковаа слыше , ѕѣлѡ оуꙗꙁвѣаше се срⷣцемь • и что сътворити недооумѣашеⷭ҇ , ꙁре раꙁдоры и сънмице на мнѡгыⷯ шетающих се мѣстѡⷯ . съвⷮѣ оубо б҃голюбьꙁьнь оумысли въсѣмь иже пѡ б҃ѕѣ добрѣ раꙁсоудити могоущимь оугодьнь • и по въселѥнѣи въсеи крѣпка раꙁпосла писанїа , приноужⷣающаа въсе иже по въселѥнѣи б҃жїе архїерее въ коупь съꙁвати , и ѿ въсѣхь єдиномысльнѣи оутвръдити се вѣрѣ . Еже бѡ въ оуглѣ рече и ѻсѡбь , некрѣпко и неоутврьжⷣенно до конца ѥⷭ҇ , а єже ѿ многыхь раꙁсоужⷣенно и иꙁьбранное , ѕѣлѡ крѣпко и непоколѣблѥмо • Ѻбрѣте же и градь побѣдѣ тьꙁноименить ,  нїке́а ника именеⷨ , и тоу въсѣмь събрати се єпⷭ҄пѡмь ꙁавѣща , три на десетое имоущь лѣто єже ѿ рима своего пришъствїа • начетꙿ же се ѿ двадесетаго д҃не маїа мⷭ҇ца , конъцꙿ же прїеть по трїехь лѣтѣхь и поль • Ꙗко оубо сїа слышаше б҃жїи въсее въселѥнные архїерее , радостїю неиꙁг҃ланною ѻбьѥети бывше , въсако тъщане ѿ срⷣца подвиѕаахоу . и ꙗкоже крилы лѣтающе , нѥкѥискыи иже въ виѳїнїи постиѕаахоу градь • прѣмѣрное желанїе имѣахоу , єже таковаго ц҃ра б҃лгочьстива насладити се ꙁрѣнїа же и бесѣдь • Елма оубѡ сънидоше въси , дѣло б҃жїе бываемое непщевааше • ибо не тъкмо ти̏ , нъ и страны и мѣста и єꙁыци далече соущеи и растоеще се ѿ дроуга , въ єдино съхождаахоу се • и єдинь въсѣхь въспрїемлꙗше градь , ꙗкоже нѣкыи великь ст҃льскыи вѣньць ѿ красныⷯ цвѣтовь испьщреⷩ҄ . ѿ въсѣцѣхь цр҃кѡвь єврѡпїе г҃лю въсе . ливїе и асїе въ коупь съхождаахоу се б҃жїи с҃тлѥ . сѵрїе же коупно и кїлїкіе . фїнїкїе же и аравіе и палестини • къ симь егѵпьⷮсцїи и ѳївеисцїи и ливїисцїи . месопѡтамите же и персцїи єпкⷭ҇ѡпи . нъ ни же скѵѳїискаа ѻстаноу страна . понꙿть же и галатїа и памфїлїа • каппадѡкїа же и асїа и фрїгїа . нъ и ѳракѥ и макѥдонꙗне .  ахаїане ахⷶїане и иже на соуши , въси въ никѥискыи съхождаахоу се градь . цр҃кѡвꙿ бѻ иже тамо , ꙗко ѿ б҃а оупространѥна въсѣхь въмѣщааше • не тъчїю же , нъ и множьства мнѡга ѿ въсѣхь сънидоше се странь б҃оу тѣхь подвигшоу ради оутвръжденїа вѣры • Елма же д҃нь наречень быⷭ҇ събороу , въси въ коупь сънидоше се • въ нихꙿже бѣ єгѵ̈птѣнинь пафноутїе , моужь чюⷣтворьць и с҃ть •
430v
и бл҃женѣишїи спїрїдѡнь . ни же въ чюдесеⷯ прѣхвалныи николае мѵ̈рꙿскыи . павль новые кѥсарїе . леѡнтїе кѥсарїискыи єпⷭ҄кѡпь • и великые арменїе грїгѡрїе • и їакѡвь . и ионисїанꙿ . въси чюдотворци . въси ꙁнаменосци ꙗко и мрътвые въскрѣсивше . и прочїи въси по редоу , т҃ие , и къжⷣо противоу саноу свое въспрїимааше сѣдалище • воемꙿ же бес числа прⷣѣстоещимь въсако въꙁбранꙗти бесчинїе • стоахⷹ оубо въси , ц҃рево ѻжидающе пришъствїе . ѻнꙿ же ꙗко ѿ б҃а послань , аг҃гла свѣтлыми лоучами ꙗкоже рещи блъще се , свѣтлою прⷣѣста багреницею . и ꙗкоже до лика прїиде апⷭ҄льскаго . въсѣмь себе мънша покаꙁа , припадае и моле се тѣхь насладити се . молитвь • Сїе же полоучивь , въста • малоу нѣкоемꙋ томоу ꙋготованоу сѣдалищоу . на нѥже не пръвѣе сѣде , донꙿдеже пръвѣе чъстное архїереи сѣде съслѡвїе • Епⷭ҄кпомꙿ же пръвствоующїа деснаа страна въставь , оумѣрено ѿдаваахⷹ слѡво , въседръжителю б҃оу б҃лгодарьстьвноую въꙁдаше хвалоу • Елма же и ц҃рь сѣде , млъчанїе глъбоко оустрои се , въсⷯѣ ꙫчи на нь въꙁирающе • Онꙿ же свѣтлыма ꙫчима и краснѡⷨ лицемь на въсѣхь въꙁрѣвь , сицевь къ нимь иꙁрече г҃ль . молитвы моѥе конъць Ѽ х҃вы слоуги си̏ бѣше , єже вашегⷪ насладити се ꙁрѣнїа • Сїе же н҃нꙗ полоучивь , вѣдещомоу ц҃рю въсѣхь блⷣгть исповѣдоую ꙗко ми къ вьсѣмь иныⷨ бл҃гыⷨ и сїе лоучꙿшее бл҃говидѣти дарова , єже събраны въ коупѣ вась насладити се , и єдинь ѡбщїи въ вьсⷯѣ раꙁоумь видѣти . ѕѣлѡ бо желаю невѣстѣ б҃жїи цр҃кви въ тишинѣ необоуреваемѣ прѣбывати • Вънѥгда бѡ юже на бранехь побѣды маанїемь х҃а моего б҃жїаго с҃на покаꙁоваахь , ничтоже скръбно въмѣнꙗахь • Елма же ваше раꙁдвоенїе паче надежⷣе оувѣдѣхь , лютѣишею оуꙗꙁвих се ꙗꙁвою • и сїе врачеванїе подати иꙁволихь въсе по въсоудꙋ пославь ваше съꙁвати с҃тльство . и радоую се съ іакѡвоⷨ ꙁре ѻкрⷭ҇ть себе плъкь б҃жїи . поѥ съ д҃вдѡмь и г҃лѥ ꙗко страшно мѣсто се , нѣсть се̏ нъ домь б҃жїи • Сїа и ина мнѡга иꙁрекь , въсь въꙁвесели съборь • Събѡроу же съвръшившоу се . и ѻбличена бывши истиннѣишими лъжа ,
431r
єꙁыкь иже на высотоу г҃лвавыи оумлъче • и въси прѣданноую ѿ апⷭ҄ль оутврьдише вѣроу . написаше же и свитькь въ нѥмь въѻбраженїе положивше вѣрѣ • Семꙋ оубо с҃тмоу събѡроу въ никѥи вїѳїнїисцѣи бывшоу , и црⷭ҇кою поⷣписаноу бывшоу роукою , дѣиствїемь с҃тые и єдиносоущные троице , иже правые вѣры поборници бжⷭ҇твнїи ѡц҃и правоую оуꙗснише вѣроу , арїа же ниꙁложише и єдиномоудрьные ємоу • Его же иꙁвръжена и проклета ѿ ꙁдравые ѿгнаше вѣры и цр҃кѡвнаго събора • С҃на же б҃жїа , съприсносоущна и єдиносоущна и нераꙁдѣлна ѡ҃цоу и с҃томоу д҃хоу єдиногласно т҃ие с҃тїи ѡ҃ци исповѣдаше , поⷣписавше въси свитькь съ чъстнымь кѡнстантінѡⷨ . нъ оубѡ два̏ ѿ числа с҃тыхь ѿц҃ь по съвръшени събора къ г҃оу прѣишли бѣше ѥⷭ҇стьвнѣи съмрьти тѣхь постигꙿши , хрїсанѳїе и моусѡнїе сихь имена • Б҃ъ же свое оупрѣмоудри оугодникы съ б҃голюбьꙁныиⷨ цр҃емь , къ иꙁвѣщенїю нашее б҃лгочъстивые вѣры , въ стоудꙿ же и поношенїе вѣчно ꙁлославныиⷯ и невѣрныⷯ • Ꙗко оубо свитькь написаше и поⷣписаше с҃тїи ѡ҃ци , абїе къ ковчегоу поидоше с҃тыхь ѻнѣхь ѿц҃ь , и таковые къ нимь провѣщаше г҃лы . раби искрънїи влⷣкы нашего б҃а хрїсанꙿѳе и моусѡнїе . дѡбрыи съ нами подвиѕасте се пѡдвигь • теченїе скончасте • вѣрꙋ оуꙗснисте • и н҃ныа чистѣ ꙁрите с҃тоую троицоу . аще оубѡ б҃ви оугодно вѣсте наше потъщанїе и оуставь , иꙁвѣщенїе подадите намь . аще ли что недостатьчно ѻстало ѥⷭ҇ , вы̏ ꙗко истиноу вѣдеще исправите • Сїа рекше и свитькь ꙁапечатлѣвше , въ рацѣ положише скончавїих се прⷣпбныⷯ ѿц҃ь , сами же въсенощное бдѣнїе творахоу • Д҃неви же на оутрѣи постигꙿшоу , въси коупно къ рацѣ прїидоше . и свитькь ꙁапечатлѣнь ѻбрѣтꙿше , цѣла того въспрїеше • и абїе раꙁвръꙁꙿше , ѻбрѣтоше нова писмена своею тѣхь написана роукою сицевь имоуща ѡбраꙁь . хрїсанѳїе и моусѡнїе . съ ѡц҃ы въсѣми съгласившими се на пръвѡмь ст҃ѣмь и въселѥнсцѣмь нїкѥисцⷨѣ съборѣ . аще и тѣлѡⷨ оумрѣхѡⷨ , нъ своею поⷣписахѡмь роукою , и иꙁвѣствоуеⷨ иꙁвѣстна и цѣла и б҃ви оугодна соуща ꙗже нами въсѣми иꙁвѣщеннаа и прѣданнаа , прочее въсакѡ съмнѣнїе да ѿбѣгнеть • Дивꙿство прѣславнаго сего чюдесе • како мрътваа тѣлеса въ рацѣ ꙁатворенаа , вънеꙁаапоу ѻживлѥна быше и поⷣписаше , и въсь ѿч҃ьскыи ликь иꙁвѣстише и въꙁвеселише • Кто въꙁг҃лѥть силы твое х҃е , и слышаны сътворить въсе хвалы твое • Симꙿ же съдѣанѡмь въсѣмь , и цр҃кѡвнымь въꙁысканїѡⷨ оутврьжденнѡⷨ . такожⷣе же и с҃щенныиⷨ правилѡⷨ , въста съ прѣстола бжⷭ҇твнѣишїи цр҃ь , и посрѣдѣ апⷭ҄льскаго лика ставь ,
431v
сицеваа къ сьбороу иꙁг҃ла • Молю се вамь с҃тѣишїи мои ѡц҃и , аще ѻбрѣтох блⷣгть прⷣѣ вами , оутвръдите въ ме любовь ꙗкⷪ҇ въ приснаго вамь с҃на . и не ѻблѣните се по толицѣ дльготѣ врѣмене и мало д҃нїи мнѣ даровати • и поити съ мною въ єдиноименитыи мнѣ градь . и ѻбновити и єго же въ име свое съꙁдахь хытрѣ нѣкако и ѕѣло хоудожнѣ • Они же съ радостїю сътворити ѻбѣщаше се • Мало оубѡ прѣбывше тоу̏ д҃неи , и ꙗже ѻ пасцѣ оуꙁаконѥше врѣме . даже до толи не въꙁаконѥно бѣше . нъ вънѥгда хотѣше которыижⷣо въ вьсемь лѣтѣ врѣмени , пощааше се д҃нїи , м҃ , и тогда пасхоу твораше • Сїа въꙁаконивше и оутврьдивше с҃тїи ѡ҃ци добрѣ же и б҃голѣпнѣ . двѣ̏ оуставише праꙁновати се седмици . пръвоую оубѡ . ради х҃вѣхь стрⷭ҇теи и крⷭ҇та . втѡроую же ради въскресенїа и свѣтлости праꙁника • и прїидоше въ великоименитыи градь мⷭ҇ца маїа а҃і . и бжⷭ҇твноую съвръшивше въси коупно слоужбоу . митрѡфаноу тогда патрїарꙿшьствоующоу въ нѥмь • Въ коупѣ же и цр҃еви съвръшааше се тогда црⷭ҇твїа двадесетое лѣто • ѻбыкль бо бѣше на коюжⷣо десетицоу лѣта , свѣтль и мнѡгочъстьнь влⷣцѣ и въсе цр҃ю х҃оу творити въсенародьнь праꙁникь . въ нꙿже бжⷭ҇твные ѡ҃це приꙁвавь , ихꙿже нѡгы бл҃говѣствоваахоу мирь , въсакои спⷣоби чъсти • а єже како , въсакого лоучꙿшее бѣше словесе . не ѻскоудѣ же ниєдинꙿ же ѿ єпⷭ҄кѡпь црⷭ҇каго тогда пира • въси же ꙗко на х҃вь сице на цр҃евь въꙁираахоу ѡбраꙁь , ꙗкоже въ сънѣ се̏ а не ꙗвѣ быти мнеще , ради прⷣѣваршаго нечъстїа • Бж҇ⷭтвнѣишїи же кѡнстантінь ꙁре тѣхь аг҃гелолѣпно соуще , ѕѣлѡ веселꙗше се срⷣцемь . пафноутию же и иже съ нимь исповѣдникѡⷨ . не тъчїю иꙁврътѣнаа ꙫчеса , нъ и жеженные ꙁа х҃а въ врѣме гонѥнїа ѿ моучителѥи оусръдно ѻблобыꙁовааше ꙗꙁвы , ѻс҃щенїе ѿ нихь надѣе се почръпꙿсти • ОУчаше же и епⷭ҄кѡпы мирь и єдиномыслїе дръжати , распре же и любопрѣнїа оудалѣти се • гл҃ааше же и се̏ съ клетвою трьб҃лженыи . ꙗко аще вижⷣоу єпїскѡпа и грѣхь твореща , пѡрфїрою того покрыти иꙁволилꙿ быⷯ , ꙁа єже не дати прѣтыканїа ꙁрещїимь • Мнѡга же и бесчисльна дарованїа цр҃квамь ѿдасть . нъ и с҃тые ѡц҃е многою и нескаꙁанною почьте чъстїю же и дары • написа же и къ вьсѣмь властеⷨ дръжавы своеѥ , ни въ чесѡмꙿ же ѻбидѣти цр҃кѡвь , нъ въсакоу прїаꙁнь и покоренїе тѣмь подаати .
432r
не покарати же се хотещїимь , главною ꙁапрѣти каꙁнїю . написа же и по въсоудоу сїа • Кѡнстантінь вѣрныи въсѣмь по въсоудоу цр҃квамь • Искоусь прїемь ѡт ѻбщаго събороу съвѣта єлико ѿ б҃жїе силы бысть и блⷣгти , сїе прѣжⷣе въсѣхь соуди мои раꙁоумь . ꙗко да иже поⷣ б҃лженнѣишїе съборные цр҃кве мнѡжьства вѣрныⷯ , єдиноу и чистоу любовь . єдиномысльно же ѻ въседръжители б҃ѕѣ б҃лгочьстїе дръжати • нъ понѥже се̏ невъꙁможно быти соудихь неꙋклоньнь и иꙁвѣстьнь чинь дръжати се , аще не въ коупѣ въси епⷭ҄кѡпи събероут се , и къжⷣо приличное с҃тѣишїи вѣрѣ расоужⷣенїе сътвореть • Сего ради мнѡжьствоу съшъⷣшоу се ꙁде мнѡгоу , и самь ꙗкоже єдинь ѿ вась прїидоⷯ . не бо ѡтрекох се ѻ нѥмꙿже паче раⷣоую се съслоужитель вамь быти . нъ радоующи се съгласоую и въ коньць иꙁвести тъщоу се , донꙿде же єже ѻ б҃ѕѣ съєдинѥнїе въ свѣть проиꙁыдеть , ꙗко не к томꙋ раꙁдвоенїю коемоу или съмнѣнїю ѻ вѣрѣ быти • тѣмꙿже и ѻ пасхы ст҃ѣишимь д҃ни бывшоу въꙁысканїю , иꙁволи се ѻбщїимь раꙁоумѡⷨ добрѣ имѣти , єже въ єдинѡⷨ д҃ни въсѣмь ть̏ по въсоудоу сътварати • что бѡ намь боудеть добрѣише что же чъстнѣише быти въꙁможеⷮ , ѿ єже праꙁникь въ нꙿже бесъмрьтїа прїехѡмь надеждоу , свѣтло и ꙗвлѥнно въ єдинѡмь ѿ въсѣхь съгласно оуставлѥнѣмь врѣмени хранити , и непоколѣбимоу прѣбывати • въ славоу бѡ б҃жїю семоу быти мню , въ похвалоу же и славоу бл҃гочъстивые нашее вѣры и цр҃кѡвныиⷨ оуставѡмь . тѣмꙿже въсакомоу раꙁгласїю ѿ н҃нꙗ далече быти повелѣваемь . въсакомоу же єдиномыслїꙋ дрьжати се • Сїа оубѡ соудѡмь въсего събѡра написа цр҃ь , непоколѣблѥма к томоу прѣбывати повелѣ , и тако пакы тѣхь на свою въꙁведе полатоу • Ѿ толи оубѡ оудръжа се єдинь раꙁоумь ѿ въсⷯѣ , и раꙁдѣлшее се на мнѡгы чести цр҃кѡвное тѣло , х҃вою блⷣгтїꙋ въ єдино съчета се быти • Радовааше се оубо цр҃ь ѻ исправлѥни толицѣ и ѻ цр҃кѡвнⷨѣ съгласи не мало • Въ сихь ꙋбо томоу соущоу , ꙗвлѥно цр҃еви быⷭ҇ ꙗко нѣкоторыи фїлосѡфь єллинь сы̏и , поношаеⷮ и оукараеть цр҃а ꙗко древныⷯ римꙿскыхь цр҃еи ѻбычае раꙁоршоу , новы же нѣкые въведша самохотнѣ же и ненакаꙁаннѣ • иꙁволи же се сїа цр҃еви слышавшоу , послати с҃тѣишаго алеѯандра єже бесѣдовати съ нимь • фїлосѡфь оубо на хытрость слова надѣе се , мнѡга и несъстроена г҃лааше словеса • бл҃женныи же алеѯанꙿдрь непричестьнь сы̏и слѡвоу мнѡгꙿ же въ бжⷭ҇твныихь .
432v
ꙗко видѣ фїлосѡфа велерѣчююща , ꙁапрѣщаю ти рече ѻ имени І҃ѵ-Х҃вѣ истиннаго б҃а нашего оумлъкноути и к томоу не г҃лаголати . и абїе слѡвоу послѣдова дѣло • вънеꙁаапоу бѡ нѣмь бысть и велерѣчивыи ѻнь єꙁыкь оумлъче , и пръстѡⷨ помавае с҃тое прошааше кр҃щенїе • Сице иже чюдесеⷨ б҃ь напрасныиⷨ прѣмѣнѥнїемь иногда бывшаго влъка въ ѡвче прѣтвори • и въꙁъмь печать с҃того кр҃щенїа , съєдини се православныихь стадоу • и иже вчера досадитель , н҃нꙗ похвалникь истинньи покаꙁа се • Великыи оубѡ кѡнстантинь ꙁре ѻкрⷭ҇ть себе ѿч҃ьскыи ликь , нескаꙁанноу имѣаше ѻ нихь радость , и въсакои чъсти тѣхь спⷣоблꙗше , въса ѻбилно тѣмь ꙗже на потрꙗбоу • въсѣмꙿ же мирнаа гонещимь и єдиномысльнѣ належещимь , єдины егѵ̈пьⷮсцїи пакы начинаахꙋ раꙁдѡры въвести ц҃ркви и неоукротимоую вражⷣоу , ꙗкоже и ц҃ра на гнѣвь подвигноути . иже и посланїа въ скорѣ написавь оутвръжⷣенна ѡт събора въсего , накаꙁоующаа ихь мирь имѣти межⷣоу собою . къ симь и братїю тѣхь и съслоужителѥ нарицае . и ц҃ркѡвныⷯ дѡгмаⷮ тѣⷨ оусрьдно дръжати се ꙁавѣщавае • По сихь и дроугое б҃гооугодно пооучааше се сътворити дѣло . макарїю бѡ соущоу тогда ієрс҇лмꙿскомоу єпⷭ҄копоу , съ многымь молѥнїемь сїю въроучи слоужбоу . ꙗко да єгда съ б҃гѡмь въ палестиню въꙁвратит се , съ оусръдїем мьнѡго сп҃сителныи иꙁыскати гробь , въ нѥмꙿже животворещее х҃во положено быⷭ҇ тѣло . имꙿже ѿ тлѥ въ нетлѣнїе прїидохѡⷨ . имꙿже тъмы иꙁмѣнше се б҃гораꙁоумїа просвѣтихѡм се свѣтѡⷨ . къ симь и на кранїевѣ голгоѳꙋ , и ѻ семь ѿ сп҃сительнаго подвижемь д҃ха • Моужїе бо испрьва б҃гоборни и невѣрни по сп҃снѣи тогда стрⷭ҇ти ꙁавистїю лютою ѻдръжими , тъмѣ и ꙁабытїю подвигошеⷭ҇ прѣдати въсечъстныи ѻнь грѡбь . такожⷣе и кранїево прѣс҃тое мѣсто , нъ и животворещее ѻнѡ дрѣво имꙿже мирь сп҃се се и моучитель попрань бысть и съмръть оумрьщвена быⷭ҇ , конъчномоу потьщаше се прѣдати беꙁ вѣстїю • Сїи оубо врътьпь въ нѥмꙿже живоносныи и сп҃сителныи сп҃сѡвь бѣше грѡбь , въ глъбиноу ѕѣлѡ ископавше . и каменїемь беꙁмѣрныиⷨ насыпавше , беꙁ вѣсти въсачьски сътворише мѣсто . таже и єще на высѡтоу въꙁвысивше множаишоую , каменныимь потѡноⷨ потонїасаше , дондеже долѣ нѣгде мнѡгымь насыпанїемь бжⷭ҇тьвноую пещероу до конца беꙁ вѣсти сътворише . таже что • ни же симь беꙁвѣстїемь доволни быше ,
433r
нъ и на болшее бѣсованїе себе не пощедѣше . трѣбище бо тоу сътворише мрътвыимь и беꙁдоушныиⷨ идолѡⷨ блоуднѣи г҃лю афродитѣ , и скврънные ихь жрътвы въ нѥмь неѻскоудно съдѣваахоу • мнѡгымꙿ же и длъгымъ прѣшьⷣшим лѣтоⷨ , конъчномоу и невѣдѣнїю прѣдань быⷭ҇ . и толико , єлико ни же ц҃рь • ни воинь . ни намѣстнїи . ни же инь никтоже оувѣдѣти въꙁможет с҃тхь ѻнѣхь мѣсть ꙁнаменїе кое • Ѻ сихь оубо бл҃говѣрныи кѡнстантінь бл҃женнаго оубѣдивь макарїа ієрⷭ҇лмꙿскаго єпискѡпа , несладꙿко имѣаше аще желаемое не полоучить • Въ сихь оубѡ вещехь добрѣ тѡмоу имоущꙋ , м҃терь свою степса єленоу , и въса тѡи црⷭ҇каа въроучи , самовластно и невъꙁбранно въса дѣиствовати црⷭ҇каа • Събѡрꙋ оубо съ въсакою ѿпоущеноу бывшоу чъстїю . и въсакь къжⷣо чъстнѣ въспрїеть прѣстоль , радость неиꙁг҃ланна въсоу испльни въселѥноую , и мирь б҃жїи прѣимѣаше въселѥнꙿскые цр҃квы въсе . и ничтоже ино бѣ слышати , раꙁвѣ бл҃годарьстьвные къ б҃оу въꙁсилаеми гласы , и д҃вдьское ѻнѡ ѿ въсѣхь пѣваемо пѣнїе • єже , б҃е оушима нашима оуслышахѡⷨ . ѡц҃и наши повѣдаше намь дѣло єже съдѣла въ д҃ни ихь въ д҃ни прьвые . нъ н҃нѣ не въ прьвые д҃ни слышахѡⷨ . нъ въ наше д҃ни видѣхѡⷨ высѡкоую мышцоу и славоу въсесилнаго б҃а . и ꙗкоже слышахѡⷨ тако и видѣхѡⷨ • въ градѣ г҃а силь въ градѣ б҃а нашего , въ цр҃кви г҃лю б҃а живаго . ꙗже ѥⷭ҇ стльпь и оутврьжⷣенїе истинѣ • ѻ нѥиже нѣкто въспѣвае г҃лааше , прѣславнаа въꙁг҃лаше се ѻ тебѣ граде б҃жїи • въ нюже събра нась прѣб҃лгыи б҃ь ради своего єдинорѡднааго с҃на блгⷣти , въ єже єдиноу и истинноую въсⷨѣ оуꙗснити вѣроу • прочее въꙁвеселихѡм се ѻ рекшїихь намь въ дворы г҃нѥ вънидѣмь . и въꙁлюбихѡмь г҃и бл҃голѣпїе домоу твоего и мѣсто въселѥнїа славы твоѥе • и не нѣцїи и нѣцїи • нъ въса коупно въселѥнаа ѿ єдиного бжⷭ҇твнаго д҃ха ѻꙁарена бывши , единод҃шное въспѣваемь бл҃годаренїе г҃люще . велеи г҃ь и хвальнь ѕѣлѡ въ градѣ б҃а нашего въ горѣ с҃тѣи его •  нїкѥискаа цр҃кви ибо великь ѥⷭ҇ ꙗко въ истиноу храмь его . высѡкꙿ же и дльгь и красьнь добротою паче въсѣхь ц҃ркѡвь чл҃чьскыиⷯ , тѣмꙿже и красные въ нѥмь походише ногы , бл҃говѣствоующее въсеи въселѥнѣи мирь и бл҃гаа . велеи г҃ь и творе чюдеса єдинь , славнаа же и чюднаа имꙿже нѣⷭ҇ числа • велеи прѣмѣноуеи врѣмена и лѣта . прѣмѣноуеи ц҃ре и дроугые оустраеи , не тъкмо вѣрные нъ и невѣрные . великодѣистьвныи . въсачьскыхь влⷣка . єдинь имѣеи бесмрьтїе • въсего мира съдѣтель • єдиныи и тъижⷣе б҃ь • ємоу же новоую въспѣваеⷨ пѣⷭ҇нь гл҃юще •
433v
велеи г҃ь нашь и велїа крѣпость его и раꙁоумꙋ его нѣсть числа . ꙗко въꙁдвиже рѡгь сп҃сенїа нашего ради новаго д҃вда кѡнстантіна , и иꙁбави нась ѿ врагь нашиⷯ • и лъсть потрѣби се . и вѣра процъвте . и бл҃гочьстїе въсоу испльни ꙁемлю . тѣмже и б҃гоѡ҃ць д҃вдь ѻбрадованнѣ нѣкако въсе ꙁемльные съꙁываеть къ веселїю конце въпїе • въси єꙁици въсплещаите роуками . въскликнѣте б҃оу гласѡмь радости . ꙗко г҃ь вышнїи , страшьнь ц҃рь по въсеи ꙁемли , ꙗко въц҃ри се б҃ь наⷣ єꙁыкы • Тогда оубо бл҃женномоу макарїю іерлⷭ҇мꙿскомоу єпкⷭ҇ѡпоу пришъⷣшоу на съборь ц҃рь повелѣ , ѻшъⷣшоу тамо иꙁыскати мѣсто с҃тго х҃а б҃а нашего въск҃рсенїа , и кранїевоу голꙿгоѳоу , и животворещее дрѣво • Въ сихь оубо добрѣ имѣ , и матерь свою с҃тѣишоую єленоу стеѱа ц҃рь . и въса тои върꙋчи црⷭ҇каа самовластно владати • Врѣмени оубо не многꙋ прѣшъⷣшоу , ꙁрить въ видѣни свѣтла нѣкоего нескаꙁанныⷨ сїающа свѣтѡмь , и тои повелѣвающа въ ієрⷭ҇лмь поити , и иже ѿ іоудеи ꙁависти ради съкръвеныи живоносныи гробь и с҃тѣишаа мѣста съ живодавцемь крⷭ҇тѡмь прилежно иꙁыскати • абїе оубо въꙁъбноувши , въꙁлюблѥнномоу с҃нови въса ꙗвлѥнна оустрои • Неиꙁреченные оубо радости исплънꙿ се ѻ семь ц҃рь , слышаное на дѣло тъщааше се иꙁвести . и м҃тери оубѡ въсакоу ꙋготовль чъсть . и множьство богаⷮствам мнѡго давь , въ ієрлⷭ҇мь тоу ѿпоусти • Сїа же ꙗко слышавь бл҃женыи макарїе ієрⷭ҇лмꙿскыи єпⷭ҄кѡпь , съ вьсакою чъстїю бл҃женоую оусрѣте єленоу . и въ градь въшⷣьше не по мноѕѣ желаемое съ тъщанїемь искати начеше алчюще и постеще и молеще се прилежо , и въсако твореще ѻ семь тъщанїе . нъ иже чюдесеⷨ б҃ь не прѣꙁрѣ на мнѡѕѣ толикое тѣхь тъщанїе беꙁдѣлно покаꙁати . нъ въ сънѣ бл҃женомоу макарїю подробноу въса ѿкры . андрїаноу бѡ ц҃рю иногда капище връхоу живоноснаго сътворшоу гроба , и коумирь скврьнные афрѡдиты въ нѥмь поставльшоу , мнѡгочъстна того оустроиль бѣше • Бл҃женаа же въ истиноу єлена ꙗко црⷭ҇кое начело въ роукоу имѣе , съ бл҃женѣишимь макарїемь капище до конца раꙁори , мнѡжьствѡⷨ многѡⷨ хытрьцемь се съдѣавшимь . въ глъбиноу же мнѡгоу ѕѣлѡ ископавшемь , абїе живоносныи ꙗви се грѡбь и кранїево мѣсто ,
434r
и къ вьстокѡⷨ блиꙁоу сихь три крⷭ҇ти погребени . множае же и єще потъщавше се , ѻбрѣтоше и чъстные гвоꙁдые , ими же скврънные б҃гооубїице бжⷭ҇твное х҃а б҃а пригвоꙁдише тѣло • Недооумѣющиⷨ же которое ѥⷭ҇ дрѣво иже х҃а и б҃а плъть поносившее , и бл҃женнѣи єленѣ въ велицѣ печали соущи , оупрѣмоужⷣраеть б҃ь своего архїереа чюднѣ же и б҃голѣпнѣ . нѣкоторои бо ѿ нарочитыихь жень и бл҃городныихь недоугѡⷨ съдръжимѣ ѕѣлныⷨ и до конца живѡта ѿчаанѣ и послѣднꙗа дышоущи , приложише котороежⷣо дрѣво , и абїе поꙁна се животворивыи крⷭ҇ть • ꙗко бѡ тъчїю мрътвои прикосноу се , абїе напрасно ꙁдрава до конца оустрои се , славещи и благодарещи прѣбл҃гаго б҃а • Ст҃аа же въ истиноу и прѣбл҃женаа єлена неиꙁг҃ланные испльнши се радости , бл҃годарьстьвные ѿ срⷣца въꙁсилааше къ б҃оу пѣсни • бл҃годароу те гл҃ющи сладꙿчаишїи і҃е , ꙗко недостоиноу ме соущꙋ сицевѣи блгⷣти споⷣбиль еси • Слоухоу же ѻ семь по въсоудоу пронесꙿшоу се , мнѡжьства мнѡга нарѡды събраше се на видѣнїе живодавца крⷭ҇та • Бл҃женыи же патрїархь макарїе въꙁьшъⷣ на амвѡнь , ꙗвлѥна того въсѣмь покаꙁа • Ст҃аа же єлена въꙁъмши честь ѿ чъстнаго дрѣва съ мнѡѕⷨѣ страхѡⷨ и бл҃гоговѣнїемь съ чъстными гвоꙁдьми , оу себе чъстнѣ хранꙗше . тъще се с҃нови въ виꙁантїю та ѿнести • прочее же чъстномоу прѣдасть макарїю на покаꙁанїе иже по томь быти хотещимь родовѡⷨ • И по семь ц҃рца повелѣ цр҃кѡвь съꙁдати на мѣстѣ идеже животворещїи ѻбрѣте се крⷭ҇ть . такожде же и на чъстнѣмь гробѣ с҃того х҃а б҃а нашего въскр҃сенїа . и дроугоую на кранїевѣ мѣстѣ . и въ гѥѳꙿсимани же ѕѣлѡ чъстноу въꙁдвиже цр҃кѡвь , въ име прѣславные б҃це идеже тоѥ с҃тѣишїи ѥсть гробь • и ꙗкоже мнѡѕи гл҃ють тѡ мѣсто быти оудоль плачевнаа . и потокь кѥдрьскыи . и оудѡль іѡсафатова • и врътоградь въ нѥмꙿже г҃дь прѣдань быⷭ҇ • Къ вьстокѡмꙿ же на єлеѡнꙿскоую въꙁьшъⷣши гѡроу , ѿ нѥеже ѡблакѡⷨ г҃ь на н҃бса въꙁеть бысть , и тамо чъстноу сътвори цр҃ковꙿ • та же на грѡбь съшъⷣши лаꙁарѡвь въ виѳанїю двѣ пъприщи ѿ града ѿстоещи • и тѡплыми того ѻмочивши слъꙁами . и прилежно помолши се , и тоу въ име ст҃го и праведнаго лаꙁара въꙁдвиже храмь • По семь на іѡрданꙿскоую поиде рѣкоу , въ нѥи же г҃ь въсемирныи потопи грѣхь ,
434v
и тоу славноу въꙁⷣвиже цр҃ковь • іѡрданꙿ же прѣшъⷣши и пещероу въ нѥи же чъстныи прⷣетеча поживе ѻбрѣтꙿши , цр҃кѡвь сътвори въ име крⷭ҇тлѥво • Таже на мѣсто ѿ нѥго же илїа на н҃бо въꙁеть быⷭ҇ шъⷣши , и тамо цр҃кѡвь оустроити повелѣ , въ име прⷪ҇рка • Четыремꙿ же д҃немь поуть пошъⷣши , градь тїверїадꙿскыи постиже . и мѣсто дванадесетопрѣстолное сице ѻбычно ꙁовомо ѡбрѣтꙿши на нѥмꙿже г҃ь нашь сѣде оучиль бѣше , на нѥмꙿже и петь хлѣбь оумножи и петь насыти тысоущь • таже въ каперꙿнаоумь ꙁовомое село тоу соуще блиꙁь идеже поживе г҃ь . тоу бѡ быⷭ҇ и б҃гослововь дѡмь идеже сп҃сь съ оученикы таиноую сътвори вечероу . тоу же и сътниково быⷭ҇ чюдо , идеже покровь раꙁорше свѣсише раслаблѥнаго • Сїа въса ѻкрⷭ҇ть тїверїады бл҃женаа єлена ѻбьшъⷣши мѣста , чъстные на нихь повелѣ въꙁдвигноути храмы , въ славоу сп҃са и влⷣкы нашего х҃а б҃а • Таже на мѣсто шъдꙿши идеже х҃с крьвоточивоую исцѣли , въ име животворещаго крⷭ҇та въꙁдвиже цр҃кѡвь • И ѿ тоудоу мѣсто достиже на нѥмꙿже х҃с чюдодѣиствова съ петыми хлѣбы и двѣма рыбама . и тоу чъстноу повелѣ съꙁдати цр҃кѡвь • На тїверїадꙿское же мѡре ѿ тоудоу шъⷣши . идеже по въскрѣсени ловещимь оученикѡⷨ ꙗви се сп҃сь , идеже и хлѣбь покаꙁа и рыбоу на оуглѥхь , єгда и стѡ и петдесеⷮ и три̏ оуловише рыбы , въ име с҃тыхь апⷭ҄ль съꙁдати повелѣ цр҃кѡвь • Ѿ тоудꙋ же ошъⷣши пъприщи двѣ , и марїе магдалины ѻбрѣтꙿши домь , и тоу цр҃кѡвь повелѣ съꙁдати • таже въ градь тїверїадꙿскыи въшъдши . и домь тъще петровы ѻбрѣтꙿши въ нѥмꙿже ѿ сп҃са исцѣлѥна бывши , славоу въꙁсилааше . и тоу въ име с҃того и връховнаго апⷭ҄ломь петра въꙁдвиже цр҃кѡвь . Ѿ тїверїады же въꙁⷣвигши се и шъствовавши къ ꙁападоу стадїи десеть , въꙁыде на Ѳавѡрꙿскоую гороу идеже блⷭ҇ви мелꙿхїседекь авраама . и поискавши мѣсто на нѥмꙿже прѣѡбраꙁи се г҃ь нашь і҃ х҃с и ѻбрѣтꙿши , и тоу цр҃ковь въ име сп҃сѡво же и ст҃ыхь апⷭ҄ль петра и іакѡва и іѡанна въꙁдвиже • таже въ наꙁареть ѻшъⷣши и мѣсто иꙁыскавши на нѥмꙿже гаврїиль радость къ д҃вѣи принесе , цр҃кѡвь ѕѣлѡ красноу въ име приснод҃вѣи въꙁдвиже • Ѿ града же наꙁарета въꙁⷣвигꙿши се , постиже село кана галїлеиское въ нѥмꙿже сїмѡна кананита бракь быⷭ҇ , идеже х҃с и вѡдꙋ на вино прѣтвори , и храмь с҃щеннѣишїи тамо сътвори • Таже въ виѳлеемь ѻшъдши ѿстоещь ѿ с҃того града стадїи ѕ҃ . и тамо цр҃кѡвь великоу и крⷭ҇товидноу съꙁда , въ име г҃а нашего І҃ѵ Х҃а • Ѿ виѳлеема же иꙁьшъⷣши , иꙁыска мѣсто идеже ѿ ірѡда иꙁбиены быше с҃тїи младенци , и тоу въ име их цр҃кѡвь въꙁдвиже •
435r
И ѿ тоудꙋ прѣшъⷣши , ѻбрѣте мѣсто на нѥмꙿже аг҃гель бл҃говѣсти пастыремь радость велїю . и тоу цр҃кѡвь въ име прѣчтⷭ҇ые б҃це и іѡсифа ѻброучника въꙁⷣвиже • Въꙁыде же и въ с҃тыи сїѡнь на высѡтѣ соущꙋ с҃тго града къ югоу , на нѥмꙿже бл҃женаа єлена прѣкраснꙋ съꙁда цр҃кѡвь , въ высѡтоу же и длъготоу ѻловоⷨ покрывши • раꙁдѣли же и мѣста въ нихꙿже коежⷣо чюдо быⷭ҇ . ѿ десные оубо страны храма , жилище х҃вѣхь оученикь и апⷭ҄ль , идеже съкрывше се страха ради іоудеиска , идеже и прⷣѣста имь сп҃сь ꙁатворенѡмь соущемь дверемь . ѿ лѣвые же порфїры стлъпь идеже ꙁа выю свеꙁань бысть х҃с . цр҃кве же ѻ десноую чести оумывалница , идеже сп҃сь оученикѡⷨ ногы оумыть , идеже исъхѡдь с҃тго д҃ха быⷭ҇ на с҃тые апⷭ҄лы . ѿ лѣвые же грѡбь д҃вда прⷪ҇рка . сътвори же каїафинь дворь цр҃кѡвь въ име с҃тыхь апⷭ҄ль петра и павла • Ѿстоитꙿ же с҃тое въскр҃сенїе ѿ с҃тго сїѡна , єдино пъприще • Не тьчїюⷤ , нъ и ины мнѡгы и раꙁличны сътвори цр҃квы . въ оудѡли прⷪ҇рка іеремїе . и на источницѣ сїлѡамли . и с҃тѣмь лиѳѡстратѣ с҃тымь кѵ̈роу іѡанноу храмь . и оу доуба амꙿврїиска . и на селѣ скоуделнича • Сїа въса оусръдно добрѣ же и чьстнѣ оустроивши с҃таа и бл҃женаа єлена съжителница кѡнстантинова , м҃ти же бл҃женаго кѡнстантіна , мнѡжьства мнѡга селꙿ же и градѡвь цр҃квамь ѿдасть , и ина мнѡга стежанїа бесчисльна . ꙁлатѡмꙿ же и сребрѡмь и каменїемь и бисрѡмь с҃тые оукраси иконы , и с҃тые же такожⷣе и чъстные съсоуды . ꙁлата же мнѡга бесчисльна цр҃квамь и оубѡгымь раꙁдасть • Ст҃го же патрїарха макарїа мнѡгыми дарми почьть , въꙁврати се къ своемоу с҃ноу и великомоу въ ц҃рехь кѡнстантіноу , носещи и юже хранꙗше ѿ чъстнаго и животворещаго крⷭ҇та честь , и чъстные гвоꙁдые сп҃сѡвы • Пришьⷣши оубѡ въ виꙁантїю , мнѡгочъстнѣ ѿ с҃на прїета бысть . радости же мнѡгы ц҃рь испльнѥнь бывь , и честь животвориваго дрѣва чъстнѣ и съ страхѡⷨ ѻблобыꙁавь , въ ꙁлатѣ скровищи прѣдасть хранити се • Ѿ гвоꙁдеи же честь нѣкꙋю въ своеⷨ шлѣмѣ ꙁакова , дроугоую же въ масимѣ своего конꙗ положи • ꙗко исплънити се и въ семь словеси прⷪ҇рчьскомоу г҃лющомоу . въ д҃нь ѻнь боудеⷮ на оуꙁдѣ конꙗ ц҃рева , с҃тое г҃а въседръжителꙗ • И бѣ прочее ц҃рь свѣтло праꙁноуе и веселе се и благодаре б҃а , сътворꙿшаго ємоу таковаа и толика бл҃гаа • и ревностїю же мнѡгою и рьвенїемь подвиг се , сътвори крⷭ҇ты три , по числоу покаꙁанномоу ємоу на бранехь • пръвое оубо въ римѣ • второе въ виꙁантїи • третїе єгда мость сътвори на рѣцѣ доунавсцѣи • и нарече име пръвомоу , І҃ • второмоу же ,
435v
Х҃с • и третїемоу , нїка • ираклїемꙿ же ц҃ремь наречень быⷭ҇ , анїкїпѡс • сирѣчь непобѣдимы . иже и до днⷭ҇ь на великѡмь порфїрѣ стлъпѣ • Гл҃ѥтꙿ же се ѿ многыхь ꙗко трищи въ лѣтѣ аг҃гль г҃нь ѿ н҃бсь съходить въ полоунощи и пое трис҃тꙋю пѣснь и каде и осѣнꙗе чъстныи непобѣдимы крⷭ҇ть . мⷭ҇ца маїа въ седмыи • и мⷭ҇ца септеврїа въ д҃і . и въ неⷣлю третїю с҃тые четвородесетнице въ нюже и поканꙗеⷨ ѥⷭ҇ • Бл҃женаа же єлена врѣме нѣколико съ с҃нѡмь прѣбывши , въ римь ѻтиде . и тамо мало поживши врѣме , къ лоучьшїи и некончаемѣи прѣиде жиꙁни , лѣтѡⷨ соущи нѣгде ѡсмьдесетиⷨ въса по чинꙋ и добрѣ оуправльши • Бл҃гочъстивыи же и великыи ц҃ръ кѡнстантінь ꙗко въсе начелꙿство поⷣ собою оустрои . и мирь б҃жїи въса прѣимѣаше цр҃кѡвна , веселꙗше се д҃шею . и соущїимь въ полатѣ ꙁаповѣда єлици с҃щенныимь касают се книгамь , и єлици бжⷭ҇твнаа прочитаюⷮ словеса , въ б҃говидѣнїе оумь въꙁводити и прочитаемыим прилежно вънимати • И въ м҃лтвахꙿ же стоещемь , на н҃бо въꙁдѣвати роуцѣ и ѿ ѻноудꙋ помощь просити . къ симь и д҃нь недѣлныи праꙁдновати коупно въсѣмь оуꙁаконоположи , ꙗко пръвы соущь д҃нь и сп҃снаго съмотренїа ѡбраꙁь • с҃щеникы же и дїакѡны велицѣ спⷣоблꙗвааше чъсти , и множаишаа пѣнїа же и славословїа и м҃лтвы въ д҃нь неⷣлныи творити въсе въꙁдвиже чл҃кы • По семь и петьчныи постити и почитати д҃нь , памети ради иже въ нѥмь съдѣаныхь на ѡбщаго съдѣтелꙗ и сп҃са х҃а , и съ вьсацѣмь оусръдїемь и вѣрою въ цр҃кваⷯ пождавати даже до конъчные м҃лтвы • Соущїихꙿ же въ воинствѣ наоучи сице • Егда на бранехь сълоучите се , достоиⷮ на полѥ исходити на мѣсто чисто и тоу пръвѣе беꙁмльвно пооучити се , и тако ꙗко иꙁь єдинѣхь оусть прилежноу выспꙋщати къ б҃оу м҃лтвоу . и того наⷣ въсѣми вѣдѣти б҃а въсакомоу бл҃гоу давца . и горѣ въꙁдавати къ б҃оу роуцѣ и г҃лати сице • тебе єдинаго г҃и съвѣмы б҃а • тебе ц҃ра ꙁнаемь • тебе помощника исповѣдоуемь • ѿ тебе побѣдителнаа въспрїехѡⷨ • тобою крѣпкые покорихѡⷨ врагы . ѿ тебе начетыимь благымь , блⷣгть поꙁнаваемь • на те и въ боудещїи вѣкь оуповаемь • тебѣ въси быхѡмь раби • нашего ц҃ра дльгожителна намь и побѣдителꙗ съхрани молим се •
436r
Сице въ свѣтоносны недѣлныи д҃нь ꙁаконоположи творити воинꙿскыⷨ чинѡⷨ . и таковые въ м҃лтвахь къ б҃оу въспоущати г҃лы . самꙿ же себе въ прⷣѣреченные д҃ни ꙁатварааше єдинь єдиномоу бесѣдꙋе б҃оу . оумилѥными же молбами на колѣноу прѣклонꙿ се , обѣщанныиⷯ молꙗше се полоучити б҃лгь • въ сп҃сные же праꙁничные д҃ни протеѕааше пость , въсакою крѣпостїю д҃шевною же и тѣлесною бжⷭ҇ствнаа с҃щеноꙁренїа съвръшае • въ свѣтлꙋю же и свѣтоносноую нѡщь с҃тые г҃лю пасхы въсоу нощь д҃нь твораше прѣложь нощь тъмноую на д҃нь • по въсего бѡ града стльпѡⷯ ламꙿбады ѕѣлѡ великы въꙁжещи повелѣвааше , и паче въсакоⷢ҇ ѡгнꙗ свѣтлѣишїи иꙁпоущаахоу свѣть • и бѣ видѣти нощь свѣтѡм ѕѣлныиⷨ прѣвъсходещоу д҃нь • постигꙿшоу же д҃ню , спасномоу блгⷣтелꙿствоу подражае , въсѣмь еꙁыкѡм и народѡⷨ бл҃гоподателноу простирааше десницоу въсѣмь ѻбилно въса подавае • Нѣкогда же на ѡбѣдь єпⷭ҄кѡпы приꙁвавь , сицевое къ нимь подвиже слово • Блⷣгтїю въсещедраго влⷣкы б҃а , таковѣи спⷣобих се блⷣгти . ꙗко въсе иже прѣжⷣе мене прѣвъꙁыти ц҃ре и б҃гораꙁоумїю спⷣобити се ꙗкоже никтоже инь . Къ симꙿ же и вашего блⷭ҇венїа насладити се спⷣобих се . толикыⷯ ѿц҃ь • толикыиⷯ аг҃ель • толикыⷯ б҃жїихь слоугь • нъ понѥже инь чинь по аг҃гелѣхь б҃ви приближающꙿ се кромѣ с҃тльскаго мѣста , жаланїе имѣю мнѡго аще мощно би , ꙗко да и аꙁь б҃ви себе вась ради приближоу , и с҃тльскаго спⷣоблю се дара . Они же къ нѥмꙋ тихѡмь лицемь и радостною ѿвѣщаше д҃шею • ты б҃гомь поставлѥнь еси єпⷭ҄кѡпь • послѣдованїе оубо словꙋ расматрае , ѻбладаемые въсе съматраи ꙗко ѿ б҃а тебѣ върꙋчены , и єлика ти сила бл҃гочъстиво проваждаи житїе , и тѣхꙿжⷣе вѣньць и почьстеи с҃тльскыхь несоуменно въспрїимеши • Прѣлоукавыи же дїавѡль не трьпе на мнѡѕѣ х҃во въ сьмирени быти стадо , пакы на ц҃ркѡвь великоу подвиже брань • нъ сїа оубо послѣжⷣе • Млъвѣ оубо подвигꙿши се не малѣ тогда , и метежоу мнѡгоу на въсе нападшоу , насилїю бо мнѡгоу въставшоу ради атекнине , сирѣчь ради бесчедїа , и ѿ властеи насилїе народѡⷨ множааше се . нъ б҃голюбьꙁныи ц҃рь се оутѡли въꙁаконивь сице • Ꙗко иже ѻ чедѣхь потъщавших се родити и немогоущихь рѡдити , милованїю спⷣоблꙗвати . а иже въ цѣломоудри и въꙁдрьжани пожившимь и бесчеднѡⷨ бывшимь , чюдити се достоить . и тⷯѣ не ѻꙁлоблꙗти • И по семь въꙁакони , ѿноудь євреѡмь хрїстїанина не имѣти раба . нъ въсакоу свободоу томоу даати • таже и нехотещихь женити се , нъ тако въ чистотѣ прѣбывати иꙁволившимь , ѿ ц҃ркѡвь питати се ц҃реви тѣмь ꙗже на потрѣбоу подающимь • ц҃рквамꙿ же наипаче потрѣбнаа ц҃рь нещедно подавааше .
436v
ѻвогда оубѡ достоанїа ꙁемльнаа , ѻвогда же имѣнїа . такожⷣе же и оубѡгымь моужемь . и сирымь • и дѣтемь • и вдовицамь поⷣбнѣ • Къ симь и ѻдѣанїа и постелѥ и пище доволно . таже и б҃жїаго соуда страхь въ оумѣ имѣе , жестокыми и досадителными стрѣлами срⷣца хыщникѡм и грабителѥмь оуꙗꙁвѣаше , тъще се въсѣхь въ б҃жїи страхь привести • Въ тридесетихꙿ же лѣтѣхь , на коюжⷣо десетицоу праꙁникь твораше , х҃оу ц҃рю бл҃годарьстьвнаа въꙁсилае . и въ пръвые оубо десетице праꙁникь , пръваго своего с҃на кѡнстантіна црⷭ҇твїа почете санѡмь • Въ вторыє же десетице втораго своего с҃на кѡнстантіа , тоюжⷣе дїадимою ѻбложи • Въ третїи же праꙁникь третїе десетице , и мъншаго с҃на кѡнстоу тогожⷣе црⷭ҇твїа санѡмь почьте • Ненавистника же доброу дїавѡла ꙁависть , ꙗкоже тъмьнь нѣкоторыи ѡблакь свѣтлаго сл҃нца покрывааше лоуче • съмоущенїю бѡ не малоу ꙗкоже прѣжⷣе рѣхѡⷨ въ б҃жїиⷯ подвигꙿшꙋ се ц҃рквахь , б҃голюбъꙁныи кѡнстантінь печали оуꙗꙁвлꙗаше се стрѣлою • не могы же тръпѣти на мнѡѕѣ семꙋ простирати се съмꙋщенїю и млъвѣ , повелѣ писанїа по въсоудоу въсѣмь написати ц҃рквамь повелѣвающаа сице • Побѣдитель кѡнстантінь и великочъстныи , иже по въсоудоу єпⷭ҄кѡпоⷨ . Елма оубѡ неꙁдраваго любопрѣнїа ражⷣеженїемь нѣцїи гоними , въсѣхь съмоущати начинають , єѥ же бѣды вышьшоую не съвѣмь . ради сего вашеи повелѣваемь чъсти , кромѣ въсакое вины събратное въ єдино , и съборь съставити . и роукоу подати трѣбоующїимь помощь , и исцѣлити братїю погыбноути хотещоую , и въ єдиномыслїе съчетати раꙁстоещее се оуды , исправити же съгрѣшеное дондеже врѣме настоить , ꙗко да мнѡгымь странамь поⷣбающее подасте съгласїе . єже оувы беꙁмѣстїа хоудыихь чл҃кь погоуби въꙁношенїе . ꙁанѥже се , и влⷣцѣ въсѣхь б҃оу ꙋгодно и намь въсакое м҃лтвы вышьше , и вамь самѣмь . и аще оубѡ мирь въведете , не малоу виноу бл҃гославїа въсѣмь ч҃лкѡмь исповѣдовати непщоую • не ѿлагаите оубо прочее . нъ ц҃ркѡвномꙋ и апⷭ҄льскомоу послѣдоующе правилоу , погрѣшеномоу приличное врачеванїе подати потъщите се • ꙗко да ѿ въсакое хꙋлы и раꙁдорь свободноу сътворите ц҃ркѡвь , и моа ѻбльгꙿчите попеченїа • и мирь оубо н҃нꙗ съпротивещим се подавше , великоу мъꙁдоу себѣ исходатаите . и б҃ь съхранить вась братїа въꙁлюблѥнаа •
437r
Елма же црⷭ҇каа по въсоудꙋ протекоше посланїа велещаа не ѿлагати ѿноудь комоу нъ къ іерⷭ҇лимоу въскорѣ творити шъствїе , въꙁъмше се въса множьства єпⷭ҄кпь , и мнѡѕи бесчисльни нарочитыⷯ людїи нарѡды , въ ієрлⷭ҇мь сътѣкаахоу се • макѥдѡнꙗне и ѿ панѡнїе же и мисїе • прїиде же и перꙿскыиⷯ єпкⷭ҇ѡпь чъстно съсловїе • поⷣбнѣ же и ѳракїане • и кїлїкїане и каппадѡке . сѵ̈рїа же въса и месѡпотамїа . фїнїкꙗне и аравїте и съ ними и палестинꙗне • Егѵ̈птѣне же и лївїа , и иже въ ѳївеисцѣи живоущеи странѣ • моужїе и словоⷨ и дѣлѡмь нарѡчити , и въсакого оученїа словеснаго иꙁпльнѥни , имꙿ же начелствꙋе бѣше мнѡгыи въ бжⷭ҇твныхь великыи аѳанасїе • Съшⷣьшоу се оубѡ събороу и праваа оутвръдившоу велѣнїа , съпротивь прѣрѣкоующихь въ поꙁнанїе приведоше истинѣ . непокорꙿшїихꙿ же се нъ єще соурѡвѣ належещиⷯ , коньчномоу прѣдаше проклетїю • Радость оубо неиꙁг҃ланнаа въсь ѻбьеть съборь , и бѣхоу веселеще се коупно и бл҃годареще • Въ тѡ же врѣме и црⷭ҇каа приспѣше писанїа , повелѣвающаа , въсемоу събороу с҃тго х҃ва въск҃рсенїа храмоу ѻбновлѥнїе сътворити • иже бѡ въ мѣсто црⷭ҇каго ѡбраꙁа на се посланныи , не прость нѣкоторыи и ѿ сълоучивших се бѣше . нъ великь въ словѣ и въ исповѣдани ѻ х҃вѣ вѣрѣ • нъ ть оубо ѡ оупокоени събора , и ѻ нищихь и странныхь и оубѡгыхь печаше се • б҃жїе же слоугы молбами и м҃лтвами праꙁникь съвръшаахоу . ины же съ скаꙁанми бжⷭ҇твнаа чьтенїа , коупно и недооумѣннаа ѿкрываахоу раꙁоумѣнїа • дрꙋѕїи , бжⷭ҇твные слоужбы ѻ мирꙿскѡм ꙋстраахоу съмирени и ѻ б҃жїи цр҃кви • нъ и ѻ самѡмь ц҃ри иже толикыиⷨ бл҃гымь винѡвнѣмь , б҃голюбьꙁные къ б҃оу въꙁсилаахꙋ слꙋжбы . и сице ѻбновлѥнїа съвръши се праꙁникь , въ тридесетное лѣто бл҃гочъстиваго ц҃ра кѡнстантіна . а ꙗко сп҃сѡвоу почътоше с҃тго въскр҃сенїа цр҃кѡвь , и сп҃сителныи грѡбь . и ꙗковы црⷭ҇кые почьсти ꙁлата же и сребра и каменїи чъстнїиⷯ , въ бжⷭ҇твныихь писанихь люботроудеи се ѻбрещеть , намꙿ же ѻ сихь врѣме не подаеⷮ скаꙁовати подрѡбноу • Съи великыи съборь великыиⷨ цр҃емь кѡнстантіномь второе съвѣмы събрань въ самѡмь ієрлⷭ҇мѣ по пръвѣмь ѻнѡмь иже съ нїкѥи вїѳїнскои . не по малѣ же по сихь , второмоу своемоу с҃ноу бракь сътвори ѕѣлѡ чъстьнь • таже ꙗко въсоу въселѥноу поⷣ собою покореноу видѣвь , трїемь своимь с҃новѡⷨ въ наслѣдїе тоу раꙁдѣли • и пръвомꙋ оубо своемꙋ с҃ноу , ѡ҃ца своего ѿдасть начелꙿство .
437v
ꙁападноую же власть второмоу . а иже посрѣдѣ ѻбоихь начелство , третїемоу • Не по мнѡѕѣ же врѣмени брани на въстоцѣ ѿ варꙿварь слышанѣ бывши , на перꙿсы воевати готовааше се • Се же соудивь подвиѕааше воинꙿскаа мнѡжьства . нъ и єпкⷭ҇пы съ многымь молꙗше оусръдїемь споутници ємоу быти • не хотѣше бѡ ни въ малѣ тѣхь раꙁлоучень быти • мнѡгыимꙿ бѡ оусрьдиеⷨ и горещею любовїю оу с҃тго събора сѣнь ꙗкоже мѡѵ̈си ѻнь великы въдроужати испросиль бѣше , єже въ нѥи бжⷭ҇твные выноу сътварати слоужбы . юже и ѕѣлѡ оукраси брачинными пъстрѡтами , и ꙁлатомꙿ же и каменїи чъстными . и єгⷣа оубѡ въ вардарꙿскые далече ѿхождааше страны , неоскоуднѣ съ нимь носима бѣ , ꙗко да ни же на бранехь цр҃кѡвнаго лишит се дара • радостни оубѡ ѡ семь быше ѕѣлѡ епⷭ҄кпи , никако же ѿ нѥго раꙁдѣлѥни быти иꙁвоꙗюще • какѡ бѡ и не хотѣхоу , ꙁреще црⷭ҇кое величїе до конца бжⷭ҇твнѣи покорено цр҃кви . и бѣ видѣти црⷭ҇коую д҃шоу въ многыхь раꙁдѣлшоу се тѣлесехь • По сихь и ц҃ркѡвь въꙁдвиже красноу и мнѡгочъстноу , въ вѣчноую похвалꙋ сп҃са и б҃а нашего апⷭ҄ль • въ оумѣ имѣе и свои тоу сътворити грѡбь , и по скончани въ нѥмь положеноу быти . тѣмꙿже и прѣꙁмѣрною вѣрою и оусръдїемь съдръжимь , два на десете ковчегь с҃тыⷨ оустрои апⷭ҄лѡмь , ꙁлатѡⷨ мнѡгомь и каменїемь оукрашены . и шесть оубо ѿ десные положи страны , и шесть ѿ лѣвые . по срѣдѣ же ихь свою хоте положити ракоу , ꙗко да м҃лтвамь спⷣоблꙗет се иже въ нѥмь съвръшати се хотеть . єже и бысть томоу и въ семь поспѣшившоу • Накаꙁа же свое с҃ны бл҃гочъстивые дръжат се вѣры , ꙁлѡславные же догматы до конца ѿвращати се . а єже и болшее , на въсѣхь ц҃ра и б҃а въсед҃шно имѣти надеждоу • и томоу покланꙗти се и того славити . и того вѣдѣти творца и съдѣтелꙗ и строителꙗ въсеи твари . и ина мнѡга такова • пришъⷣше въ никомидїискыи градь , ц҃рскые и тоу правлꙗаше вещи • Нѣцїи же рѣще ꙗко ѿ тоудоу хотѣше къ ієрлⷭ҇моу поити и тамо кр҃щенїе прїети блгⷣть на іѡрданꙿсцѣи рѣцѣ , идеже г҃ь въсемирныи потопи грѣхь , нъ недоугоу тогда того постигꙿшоу , єпⷭ҄кѡпы събравь кр҃щенїа прїеть дарь • Се же мнѡѕѣмь невѣрно бысть мнити се • Како бѡ толикы и таковы • и великыимь дарованїѡⷨ спⷣобивыи се , кромѣ кр҃щенїа дара творити можаше ѿ бжⷭ҇твныхь что • Како же ли и великыи ѻнь и въселенꙿскы събрати хотѣще съборь и ѿ нѥго блⷭ҇венїа спⷣобити се . аще не спⷣобилꙿ се би кр҃щенїа дароу • Двѣма оубѡ къ тридесетимь лѣтѡⷨ испльншем се црⷭ҇твїа его , живота же его въсего шесть десеⷮ и шестое , прочее цѣломꙋдрьное и чистое проваждааше житїе , сквръны въсакое и нечистоты до конца очищень • Своистьвнаа же томоу ѿ б҃а дарованнаа сїа бѣше . моужьствѡⷨ свѣтьль въ вьсеⷨ • храбрь дш҃ею . ѡстрь оумѡмь • моудрѡстїю слова гльбокь • въ правосоуди правь • въ подаанїе готовь . красьнь лицемь . въ бранехь моужьстьвꙿнь • на варꙿвары великь .
438r
въ межⷣособныⷯ непобѣдимь . въ вѣрѣ крѣпькь и непоколѣблѥмь . въ сидѣни красинꙿ же и бл҃говидьнь . радостьнь лицемь . въꙁрастѡмь тѣлеснымь срѣднїи . дебелоу имѣе выю . въꙁорѡⷨ чръмьнь . власы главные на чести имѣе брадою же не ѕѣлѡ скꙋдьнь . ꙫчима красьнь • въсѣмь въжⷣелѣньнь . кротькь . бл҃гопристоупьнь . тихь . ѕѣлѡ млⷭ҇тивь . правосоудь . смѣрень . бл҃гооутробьнь . чл҃колюбивь . Тѣмꙿ же и ѿ мнѡгыⷯ оукараеⷨ бѣше ѿ иже къ б҃оу не правѣ ходещихь . иже , въ бл҃гочьстивыхь оубо ѡбраꙁомь ꙗвлꙗахоу се , дѣлы же нечъстивыхь жителꙿствоваахоу . ихꙿ же ногы скоры бѣхоу пролїати кръвь , и страсть на поутехь ихь . ѡт сихь понашаемь ѻ прѣмнѡѕѣи кротости бѣше , ꙗко тѣхь бѣсованїю не сълагае се • нъ ѻнⷯѣ оубѡ не надлъѕѣ б҃жїи постиже соудь . самь же ц҃рь д҃шоу словесноую неврѣдноу хранꙗше . ꙁаконы же и ѻбычае б҃оу ѕѣлѡ любъꙁные постави . градовѡⷨ . вѡемь . послоушнымь . кнеѕемь . цр҃квамь • и ина въса бл҃гочьстивниѣ оуꙁаконоположи • Ноуждно оубо и се ꙁабꙿвенїа глъбинаⷨ не прѣдати се въмѣнихь того добродѣтѣль на полѕоу въсѣмь покаꙁати • нѣкогда оубо бл҃гополоучно врѣме ѻбрѣть , и въсепослоушное въкоупѣ събравше се ѻкрⷭ҇ть себе видѣвь , радостною д҃шею въса по исходѣ д҃ше хотещаа сълоучити се комоужⷣо ꙗвлѥнна покаꙁа • какова ѿ б҃а б҃голюбьꙁныимь хранима соуть • какова красѡта . какова въꙁмъꙁдїа . каковы почьсти • какова радость • каковы ѻбитѣли • Какова же пакы иже не по истинѣ ходещихь ожидают ꙁлаа • какова моученїа • какѡвь страхь • каковь стоудь . какова ѿ бѣсѡвь истеѕанїа , въса въсѣхь добрѣ накаꙁа равноапⷭ҄льныи кѡньстантінь • Елма же єже къ б҃оу ѻшъствїе раꙁоумѣ , радовааше се д҃шею , и црⷭ҇каа въса по чиноу ꙋреждааше , не млъвѣ ни съмоущенїю въ д҃нь моего веселїа сълоучити се ꙁапрѣщааше , ꙗко ѿ тѣла хощоу раꙁлоучити се и съ х҃ѡмь быти • Воѥначелници же ц҃ра ꙗко сїа вѣщающа слышавше , и послѣднꙗа дышоуща видѣвше , плача и рыданїа въплъ въсь испльнꙗаше въꙁдоухь •
438v
къ нимꙿ же тисѣмь гласѡмь доблыи ѿвѣщавааше кѡнстантінь . и оутѣшителными словесы тѣхь оутѣшааше д҃ше г҃лѥ• н҃нꙗ истинные спⷣобисте се жиꙁни • н҃нꙗ истинноую ѻбрѣтосте вѣроу . въ нѥи же и прѣбываите , и стоите • и крѣпите се • и б҃ь мира боуди съ вами • Таже римлꙗны иже въ црⷭ҇твоующимь град живоущее , великыми и чъстными почьте дарꙿми , єлици тѣхь оусръдїе оусладити довлѣахоу • Сїа въса и множаишаа сихь , въ вьсее пеⷮдесетнице седмыхь недѣлꙗхь ꙁавѣща и съвръши и оустави . въ вьсечъстныи же праꙁникь петꙿдесетныи . на иже д҃хь с҃тыи въ видѣни ѡгньныихь єꙁыкь на с҃тые х҃вы оученикы на апⷭ҄лы съниде . въ полоуд҃ньныи сл҃нца чась , къ самомоу б҃оу єгоже ѿ д҃ше въꙁлюби приꙁвань быⷭ҇ • и ꙁемльное оубо тѣло на ꙁемли , ꙁемльными и съроднымь ѻстави • д҃шею же къ самомоу истинномꙋ въꙁвыси се б҃оу достоинаа троудѡмь въспрїемлѥе въꙁдаанїа • Воини же неначаанное видѣвше , свое растръѕаахоу риꙁы , и пръстїю главы посыпоующе , своего плакаахоу се ꙁапоустенїа • и бѣ слышати раꙁличные гласы ѿ которагожде испоущаемы нарѡда , въсь аерны ѻглашающе въꙁдоухь • Въꙁъмше же воинꙿстьвнаа мнѡжьства тѣло , положише въ рацѣ юже самь оустрои ꙗкоже прѣжⷣе слово скаꙁа • падаахоу ꙋбо въса мнѡжьства на колѣноу • и ꙗко живоу томоу покланꙗахоу се и ракоу цѣловаахоу , б҃а по б҃ѕѣ того нарицающе и блⷣгтлꙗ и просвѣтителꙗ , ꙗко ѿ тъмы тѣхь къ истинномоу приведша свѣтꙋ , и въса ꙗже къ чъсти . ꙗко живоу по съмръти томꙋ ѿдаваахꙋ . Къ симь и пѣнеѕе исковавше , ꙗко на н҃бса въсходеща того въображаахоу , иꙁредноую и по съмръти къ нѥмоу покаꙁꙋюще любовь • Сицево житїе великааго ц҃ра . сицева исправлѥнїа дѡблꙗаго кѡнстантіна . Ѽ дроуѕи б҃жїи и с҃щеници , иже сщ҃еннѣи ѻдежⷣи н҃бснѣи славѣ вѣньць • с҃тое чъстнословїе . иꙁьбраннїи людїе истиннаго б҃жїаго слѡва , х҃а г҃а истиннаго ц҃ра • Сицеваа моужьства ѻ б҃ѕѣ и ѻ правѣи подвиѕавшаго се вѣрѣ • Сирыихь ꙁастоупника . печалныиⷯ оутешителꙗ . вдовицамь кръмителꙗ • бл҃гочъстїа поборника . оуꙗснителꙗ истинѣ . иже ꙗкоже дроугыи веселеиль прьводрѣводѣлника хоудѡжьствьⷨ , въселѣнꙿскоую сѣнь съборноую г҃лю ц҃ркѡвь , бжⷭ҇твными оутврьдивы хоудѡжьствы . новыи єꙁдра • иже ꙗкоже ѻнь ветхыи ꙁавѣть до конце растлѣвї̀и оуꙗснивыи , сице и сь бжⷭ҇твное съмотренїе плътское въ вьсее въселѥные ꙋтврьди цр҃квахь . дроугыи павль , своими въселѥнноую оутврьждае писанми . моучителѥ ниꙁлагае • вѣроу въꙁмагае • ц҃рквы оутвръжⷣае .
439r
єꙁыкы покарае • въселѥнноую съблюдае • идѡлы ниꙁлагае • бл҃гочъстїе насажⷣае • не живетꙿ бо на ꙁемли . на н҃бсехь въдварает се . съ аг҃глы ликьствоуеⷮ . съ архаг҃глы трьст҃го гласа въспѣваеть пѣнїе . оутроудих се плеты кѡнстантіноу вѣньць , и ѿ съврьшенаго далече ѿстою . вѣньць , єго же ѿц҃ь исплете , и с҃нь вѣнча , и ст҃ыи д҃хь съврьши . Кто не въжделѣеть иже блⷣгтїю почьтеномоу . кто не прославить прославлѥннаго ѿ б҃а . кто ѿ древныхь ц҃реи таковѣи спⷣоби се славѣ . Кто таковою почътень быⷭ҇ чъстїю . Которыи ц҃рь ꙁаконы бл҃гочъстивые тако и цѣломоудрїе ꙁавѣща ꙗкоже сь , ꙗко ѿ коньць въселѥные въсе даже до коньць ѥе непоколѣблѥмѣ прѣбывати • которыи моужь пришъдь , ѻбычае варварꙿскые неоукротимые своими кроткыми оукроти ꙁаконы . Кто ꙁа въсѣхь ратоуе се , юже паче въсѣхь чл҃кь добродѣтѣль покаꙁа , добродѣтѣлми ꙗкоже красными цвѣты въсѣхь ѻбьоуховае • Кто єꙁыкы иже въ тъмѣ и сѣни съмрьтнѣи по писанномоу рещи сѣдещее , къ свѣтоу бл҃гочъстїа притрьже • Кто бл҃гочъстїа ѻроужꙿми сице ѻградив се , въсе идолꙿскые раꙁⷣⷣроуши къꙁни • Которыи ц҃рь толико въꙁлюблѥнь быⷭ҇ , ꙗко и по съмръти воинꙿство послоушно имѣти . и въсако мѣсто и страноу и градь , єлладоу же и варварꙿскоую бжⷭ҇твными исплънити ц҃рквами • ꙗкоже и на нѥмь испльнити се реⷱ҇номоу . ꙗко ть рече и быше , ть повелѣ и съꙁдаше се • въꙁвесели се оубо въса ꙁемлꙗ . страны въсплескаше . варвари въ єдиного славословїа съгласїе съвькоупише се . цр҃квы на моучителѥ въꙁъпише сїи на колесницаⷯ и сїи на конѥхь , мы же въ име г҃а б҃а нашего приꙁвахѡмь . тїи спети быше и падоше , мы же въстахѡмь и исправихѡм се . да въꙁвеселит се въселѥннаа въса ꙗже прѣжⷣе ѿ бл҃гочъстїа ꙁапоустѣвшїа , и да процвъвтеⷮ и ѻцъвтеⷮ ꙗко кринь . да оукрѣпет се роукы раслаблѥные и колѣна ѻслаблѥнаа да оутѣшет се . малодꙋшнїи мыслїю оукрѣпите се и не боите се • Се бѡ б҃ь нашь соудь въꙁдасть . сам прїиде и сп҃се нась . г҃ь б҃ь въсели правдоу и радованїе прⷣѣ въсѣми єꙁыкы • Сїа въса бл҃гаа кѡнстантінь въселѥнноую испльни • пѡдвигь добрыи подвиѕа се . теченїе сконча . вѣроу съблюде • тѣмꙿ же и въ прѣмирные прѣсели се чины . въ горнїи ієрлⷭ҇мь • въ сїѡнь горꙋ нб҃сноую • въ градь живаго б҃а • въ тъмы аг҃глꙿскыиⷯ съборь . въ цр҃кѡвь прьвѣньць написанныихь на н҃бсехь • въ ꙗже ꙩко не видѣ и оухо не слыша и на срⷣце чл҃коу не въꙁыдоше . ѿноудоу же и нась наꙁираеть . и съ нами невидимо трьжьствоуеть , и въсе иже ꙁде днⷭ҇ь съшъⷣшее се веселить • Сїи ти ѿ нась бл҃гочъстивѣишїи ц҃рю іѡанне шишмане любимыи дарь , иже на сїе нась поноудивыи слѡво • Се ти мнѡгожелателное скровище . не бо лъжныимь баснемь послѣдовавше , сїе съставихѡмь слово . нъ ѿ истинныиⷯ и нелъжныхь свѣдѣтелѥи нелъстнаа иꙁьбрахѡмь раꙁꙋмѣнїа . ихꙿ же люботроудеи се ѻбрещеть въ бжⷭ҇твныхь писанїѡхь . боуди же и тебѣ подражателю быти бл҃гочъстивѣишомоу кѡнстантіноу • и съ нимь вѣчныихь насладити се бл҃гь . ихꙿ же боуди въсѣмь намь полоучити блгⷣтїю и чл҃колюбїемь г҃а нашего І҃ѵ Х҃а . съ нимꙿ же ѡ҃цоу коупно съ с҃тымь д҃хѡмь слава и дръжава . чъсть и покланꙗнїе въ бесконъчные вѣкы вѣкѡмь АМИН 
в дясното полев лявото полев лявото полев лявото полев лявото поле
© Софийски университет „Св. Климент Охридски“ 2011-2019

