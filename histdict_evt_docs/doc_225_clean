
Текстов корпус
Тогожде молитва за бездъждїа
Заглавие на латински:-
Жанр:Miscellanea
Автор:Патриарх Евтимий
Дата на ръкописа:XVв.
Дата на превода:
Дата на преписа:XVв.
Правопис:Среднобългарски
Име на ръкописа:-
Хранилище на ръкописа:Зографски манастир
Сигнатура на ръкописа:
Издание:Werke des Patriarchen von Bulgarien Euthymius  (1375-1393) nach den besten Handschriften herausgegeben von Emil Kałužniacki. Wien 1901
Нормализиран?:да
Страници:с. 351-352
doc_iddoc_225
351
Тогожде молитва за бездъждїа.
Владыко господи, боже силамь, иже въ трїех
съставѣх и въ единомъ славимый ест(ь)ствѣ, благодарим
тѧ, ѡт небытїа въ бытїе въсѣ приведшаго,
дльготръпѣливаго и незлобиваго, иже на въсѣкь д(ь)нь и час
дльготрьпѧщаго и пекѫщаго сѧ ѡ нашемъ ѡкаанствѣ и
даѫщаго въсѣмь времѧ, еже покаати сѧ и припадати к тебѣ
благомꙋ владыцѣ и просити ꙗже намъ потрѣбнаа. Сего
ради, на твоѫ щедрѡты надѣѫще сѧ, и молим ти сѧ и
просимъ: Грѣх юности нашеѫ не помѣни. Аще бѡ и
съгрѣшихѡмь, нѫ пакы притѣкаемъ к тебѣ, благомꙋ
владыцѣ. Дарꙋй съгрѣшенїѡмь нашимь прощенїе, ѡтжени
ѡт нас въсѣхь съпостатных навѣты, еретичьскаа шѫтанїа
ꙋтоли, ѧзычьскаа нашествїа ꙋстави, дарꙋй здравїе и спасенїе
людемъ твоимь, въздꙋх благорастворень подаждь, повели
ѡблакѡм пролїати дъждь рань и поздень на лице земное
кꙋ здравїоу и спасенїоу доушамъ, къ гѡбзованїꙋ плодомъ.
Ей, чловѣколюбче владыко, ꙋслыши нас молѧщих ти сѧ,
ꙗкоже оуслышаль еси оугодника своего, Илїѧ пророка,
352
ꙋдръжавшаго лѣта трї и мѣсѧць ѕ꙯ не одъждити небꙋ,
и пакы, помолившꙋ сѧ емоу, ѡдъждиль еси и ꙋпоиль
землѧ. И н(ы)нѣ, доушелюбче, оуслыши моленїе рабь своих,
молѧщїих сѧ тебѣ, и дъждъ волень и благорастворень
ѡтлѫчи достоанїоу твоемоу и ѡбнѡви лице земное. Прости
намъ въсѣко съгрѣшенїе; ты бѡ единь дарꙋеши въсѣко
прошенїе просѧщїимъ тебѣ, и тебе въсѣ тварь
славѡсловитъ, единого творца и създателѣ, и тебѣ покланѣет
сѧ и тебѣ славѫ възсилаемъ, ѡтцꙋ и с(ы)ноу и свѧтомоу
доухꙋ, н(ы)нѣ и присно и въ (вѣкы).
© Софийски университет „Св. Климент Охридски“ 2011-2019

