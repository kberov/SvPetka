
Текстов корпус
Оуставъ бож(ь)ственныѧ слꙋжбы свѧтаго апостола Іакѡва, брата господнѧ
Заглавие на латински:-
Жанр:Служба
Автор:Патриарх Евтимий
Преведен?:-
Дата на ръкописа:ХVІІ в.
Дата на превода:-
Дата на преписа:-
Правопис:Руски
Име на ръкописа:-
Хранилище на ръкописа:С. Петербург
Сигнатура на ръкописа:№26
Издание:Werke des Patriarchen von Bulgarien Euthymius  (1375-1393) nach den besten Handschriften herausgegeben von Emil Kałužniacki. Wien 1901
Нормализиран?:не
Страници:307-334
doc_iddoc_210
307
Оуставъ бож(ь)ственныѧ слꙋжбы свѧтаго
апостола Іакѡва, брата господнѧ
Времени пришедшꙋ, вꙿходитъ їерей въ цр(ъ)ков и
творитъ начало, ꙗкоже изꙿѡбрази сѧ во проскомидїи, по
всемꙋ же ѡбычаю и проскомисает, ꙗкоже расположи сѧ вꙿ
лѵтꙋргїи. По скончанїи же молитва предложенїѧ. Боже,
боже нашь, небесный хлѣб, пищꙋ всегѡ мїра, господа нашегѡ
и бога Іисоуса Христа пославый спаса и избавителѧ
и благодателѧ, благословѧща и ѡсвѧщающа насъ, самь
благослови предложенїе сїе и прїими е во пренебесный твой
жертвенникъ, помѧни ꙗкѡ благъ и чловѣколюбецъ принесшихъ
и за ихъ принесоша и нас неосꙋжденныхъ сохрани
во свѧщеннодѣйствїи бож(ь)ственныхъ твоих тайн, ꙗко
свѧти сѧ и прослави сѧ преч(ь)стное и великолѣпное имѧ
твое, отца и сына и свѧтаго доуха, н(ы)нѣ и приснѡ и
308
во вѣкы вѣкѡвъ, аминъ. – Слава тебѣ, Христе боже,
ꙋпованїе. – Христосъ, истинный богъ нашъ, молитвами
пречистыѧ своеѧ матере и свѧтагѡ славнаго и всехвалнагѡ
апостола Іакѡва, по плоти брата господнѧ, и всѣх ради
свѧтыхъ помилꙋет и спасетъ насъ ꙗкѡ благъ и чловѣкѡлюбецъ. –
Таже кадитъ предложеннаѧ, глаголѧ: Во
гробѣ плотски, во адѣ же сꙿ доушею; ѱалом н꙯. И ѡтложь
кадило, глаголетъ: Царю небесный, ꙋтѣшителю, доуше
истинный, весь до конца. Слава вꙿ вышнихъ богꙋ и на
земли миръ вꙿ чловѣцѣхъ благоволенїе, г꙯-жд(ы). Господи,
ꙋстнѣ мои ѡтверзеши, и ꙋста моѧ возвѣстѧтъ хвалꙋ
твою, в꙯-жд(ы). Да исполнѧт сѧ ꙋста моѧ хваленїѧ твоегѡ,
ꙗкѡ да воспою славꙋ твою, вес(ь) день великолѣпїе твое,
отца и сына и свѧтагѡ доуха, аминь, а꙯-жд(ы). Дїаконъ
же, испрошъ благословенїе, ѡтверзаетъ царскїе двери и,
шедъ на ѡбичное мѣсто, възглашаетъ.
Божественнаѧ лѵтꙋргїа свѧтагѡ апостола
Іакѡва. брата господнѧ перваго архїепископа
свѧтагѡ божїѧ града Іеросалима
Дїакѡнъ: Благослови, владыко.
Іерей: Слава свѧтой единосꙋщной, животворѧщой и
нераздѣлимой тройцѣ, отцꙋ и сынꙋ и свѧтомꙋ доухꙋ,
единой, простѣй, соединѧющой и ѡсвѧщающой собою всѣхъ
насъ всегда, н(ы)нѣ и присно и во вѣкы вѣкѡвъ.
Ликъ: Аминь.
Дїаконъ: Миромъ господꙋ помолим сѧ. – Ѡ
свышнѣмъ мїръ и ѡ спасенїи дꙋшъ наших, господꙋ
помолим сѧ. – Ѡ мирѣ всегѡ мїра, благостоѧнїи свѧтыхъ
божїихъ цр(ъ)квей и соединенїи всѣх, господꙋ помолим
сѧ. – Ѡ свѧтѣмъ храмѣ семь и с вѣрою, благоговѣнїем
309
и страхом божїимь вꙿходѧщихъ вонь, господꙋ
помолим сѧ. – Ѡ свѧтѣйшомъ архїепископѣ нашемъ,
имѧ рекъ, ч(ь)стномъ пресвитерствѣ, еже ѡ Христѣ
дїаконствѣ и ѡ всемъ причтѣ и людехъ, господꙋ помолим
сѧ. – Ѡ благочестивѣйшемъ царѣ нашемъ и великом
кнѧзѣ, имѧ рекъ, ѡ благовѣрной царицѣ и великой
кнѧгинѣ,имѧ рекъ, ѡ благородных царевичах и ѡ благородных
царевнах, ѡ всей палатѣ и воех ихъ, господꙋ помолим
сѧ. – Ѡ еже пособити и покорити под нозѣ их всѧкаго
врага и сꙋпостата, господꙋ помолим сѧ. – Ѡ свѧтой
ѡбители сей, всѧкой ѡбители, градѣ и веси и всѧкой
странѣ и вѣрою живꙋщаѧ вꙿ нихъ, господꙋ помолим сѧ. –
Ѡ благорастворенїи воздꙋховъ и ꙋмноженїи плодовъ
земныхъ и временѣхъ мирных господꙋ пом(олим сѧ). –
Ѡ плавающихъ, пꙋтишествꙋющихъ, недꙋгꙋющихъ, трꙋждающихъ сѧ,
плѣненныхъ и спасенїю ихъ, господꙋ пом(олим
сѧ). – Ѡ еже избавити сѧ намь ѡт всѧкиѧ скорби,
гнѣва и нꙋжди, господꙋ помолим сѧ. – Застꙋпи, спаси,
помилꙋй и сохрани насъ, боже, твоею благодатию. –
Пресвѧтꙋю, чистꙋю, преблагословеннꙋю владычицꙋ нашꙋ
богородицꙋ и приснодѣвꙋ Марїю со всѣми свѧтыми помѧнꙋвше,
сами себе и дрꙋг дрꙋга и весь живот нашь Христꙋ
богꙋ предадимь.
Возгласъ: Ꙗкѡ подобаеть ти всѧкаѧ слава, честь
и поклоненїе, отцꙋ и сынꙋ и свѧтомꙋ доухꙋ, н(ы)нѣ и
присно и во вѣки вѣкѡвъ.
Ликъ: Аминь. И чтетъ ѱаломъ: Благослови, доуше
моѧ, господа, со вниманїем и не борзѧ сѧ. – Таже
ектенїѧ малаѧ.
Возгласъ: Благословеннѡ царство отца и сына и
свѧтагѡ доуха.
310
И абїе: Во царствїи, и блаженна. Аще же
праздникъ господ(ь)нь, поемъ антифонъ. По а꙯ антифонѣ ектенїѧ
малаѧ; возглас: Ꙗкѡ твоѧ держава. По в꙯-мъ антиѳонѣ
ектенїѧ малаѧ; возгласъ: Благословенно царство.
Единородный сынъ не поемъ со антифоны, но по входѣ, ꙗкоже
на преди ꙋкажетъ.
Молитва: Во множествѣ грѣховъ ѡскверненагѡ
мѧ да не ꙋничижиши, владыко господи, боже мой, ибо,
приходѧ къ семꙋ божественномꙋ таинствꙋ, не ꙗко достоинъ
сый дерзаю, но,на твою взираѧ благость, сїй испꙋщаю
глась: Боже, ѡчисти мѧ грѣшнагѡ. Согрѣших бо на небо
и пред тобою, и нѣсмь достоинь ни же возрѣти на
свѧщеннꙋю сїю доуховнꙋю трапезꙋ, на ней же единородный
твой сынъ, господь и богъ нашь Іисоусь Христось, мнѣ
грѣшномꙋ и во всѧкой сквернѣ ѡкалѧнномꙋ тайнѡ
предлагает сѧ на жертвꙋ. Сегѡ ради сїю ти молбꙋ приношꙋ,
во еже послати доуха твоегѡ ꙋтѣшителѧ, ꙋкрѣплѧюща и
ꙋтверждающа мѧ во слꙋжбѣ сей, и ѡт тебе возвѣщеннагѡ
ми гласа того неосꙋжденно людемь провѣщати сподоби,
ꙗкѡ благословен еси во вѣки, аминꙿ.
Молитва: Благодателю и царю вѣковъ и твари
всѧкоѧ содѣтелю, прїими приходѧщїѧ кꙿ тебѣ и, коемꙋждо
полезное прошенїе исполнѧѧй, приведи же всѣх вꙿ совершенїе
и достойны насъ съдѣлай благодати ѡсвѧщенїѧ
твоегѡ, собрав насъ во свѧтꙋю свою соборнꙋю и апостолскꙋю
цр(ъ)ковь, юже стѧжа ч(ь)стною кровїю единороднаго твоегѡ
сына, господа же ибога и спаса нашего Іисоуса Христа,
с нимже благословень еси со пресвѧтымь и благимь и
животворѧщимь ти доухом н(ы)нѣ и приснѡ и во вѣки
вѣкѡвь. аминь.
311
Молитва: Слава отцꙋ и сынꙋ и свѧтомꙋ доухꙋ,
троичномꙋ и единственномꙋ свѣтꙋ единагѡ бож(ь)ства,
иже во тройцы единственнѣ сꙋщой и раздѣлѧемѣй
нераздѣлнѣ; тройца бо единь богъ вседержитель, егоже
славꙋ небеса, землѧ же того владычество, море того
державꙋ ивсѧ чꙋвственнаѧ же и ꙋмнаѧ тварь тогѡ царство
и величество проповѣдꙋють.
Возгласъ: Благословенно царство отца и сына и
свѧтагѡ доуха н(ы)нѣ и присно и во вѣки вѣкѡвъ.
Ликъ: Аминь. И абїе: Во царствїи сїй, и блаженна
дню или праз(дникоу). Поем(оу) блаженнꙋ, таже
Іерей: Миръ всѣмъ.
Дїакѡн: Благослови, владыко, кадило.
Іерей молитвꙋ: Боже, боже нашь, прїемый Авелевы
дары. Авраамово всесожженїе, Аароново и Захарїнно кадило,
прїими и ѡт рꙋкь нашихь грѣшныхь кадило сїе вꙿ воню
благоꙋханїѧ иво ѡставленїе грѣхов нашихъ ивсѣх людїй
твоихъ и сотвори со входом нашимъ входъ свѧтыхъ
аг҃гелъ быти, ꙗкѡ благословень еси и подобаеть ти слава
во вѣки, аминь.
Дїаконъ: Господꙋ помолим сѧ.
Іерей молитвꙋ входа: Боже вседержителю, великоимените
господи, давы намь вход во свѧтыѧ
свѧтыхъ ради пришествїѧ единороднагѡ ти сына, господа же и
бога и спаса нашегѡ Іисоуса Христа, просимь и молимъ
твою благость, зане пристрашни есмы и трепетни, хотѧще
предстати свѧтомꙋ твоемꙋ жертвенникꙋ, посли на ны благодать
свою благꙋю и ѡсвѧти наши доуши и тѣлеса и
измѣни плотскаѧ мꙋдрованїѧ ко благочестїю, ꙗкѡ да вꙿ
чистѣй совѣсти принесем ти даѧнїѧ, дары, плоды, благоꙋханїѧ
во ѡтмѣтанїе нашихъ грѣховъ и во ѡчищенїе
312
всѣм людемь твоимь благосдатїю и щедротами и чловѣколюбїемь
единороднаго твоегѡ сына, с нимже благословенъ
еси со пресвѧтымъ и благимъ и животворѧщимъ ти
доухомъ н(ы)нѣ и приснѡ и во вѣки вѣкѡвъ, аминь. –
Вход. Дїаконъ с кадилницею, їерей со еѵаг҃гелїемъ.
Дїаконъ: Повели, владыко.
Іерей: Премоудрость прости.
Лик: Прїйдите, поклоним сѧ. Аще же праздникъ
господ(ь)нь, входное праздникꙋ и абїе тропар противꙋ
потребѣ, слава, кондакъ, и н(ы)нѣ, единородный сыне.
Дїаконъ: Господꙋ помолим сѧ.
Іерей молитвꙋ трисвѧтагѡ: Щедре, милостиве
и долготерпѣливе, многомилостиве и истинне господи,
боже мой, призри сь готовагѡ жилища твоегѡ и ꙋслыши
нас, своихъ раб, и иизбави ѡт всѧкїѧ скверны и искꙋшенїѧ
дїаволскагѡ и чловѣческагѡ. И да не ѡтимеши ѡт нась
свою помощь, ни же тѧжчайшее паче нашеѧ силы наказанїе
наведеши на ны; мы бо недостойни побѣждати сопротивныхъ
находѧщихъ; ты же силень сый, въ еже спасати
ѡт всѣхъ сопротивѧщих сѧ намь. Спаси нась, господи
боже нашь, ѡт ѕлыхъ мїра сегѡ по благости твоей, ꙗкѡ
да, вшедше сꙿ чистою совѣстїю во свѧтый твой жертвенникь,
блаженнꙋю и трисвѧтꙋю пѣснь съ небесными силами
неѡсꙋжденнѡ возслемꙿ ти и, бож(ь)ственꙋю и благоꙋгоднꙋю
тебѣ совершивше слꙋжбꙋ, сподобим сѧ жизни вѣчныѧ.
Дїаконь: Благослови, владыко, времѧ трисвѧтагѡ.
Іерей възгласъ: Ꙗко свѧтъ еси, господи боже
нашь, и во свѧтыхъ живеши и почиваеши, итебѣ славꙋ
и трисвѧтꙋю пѣснь возсылаемъ, отцꙋ и сынꙋ и свѧтомꙋ
доухꙋ, н(ы)нѣ и присно.
313
Дїаконъ: И во вѣкы вѣкѡвъ.
Ликъ: Аминь. Трисвѧтое, прокимен, апостолъ по
ѡбычаю.
Идый же къ горнемꙋ сѣдалищꙋ їерей
глаголетъ: Благословень грѧдый во имѧ господне.
Благословень еси, на престолѣ славы царствїѧ твоегѡ сѣдѧй
на Херꙋвимѣхъ. Всегда н(ы)нѣ.
Дїакѡн: Благослови, владыко, кадило.
Іерей: Тебѣ, исполненномꙋ всѧкагѡ благовонїѧ и
веселиѧ, господи боже нашь, ѡт ихже далъ еси намь
кадило сїе, иже ꙋбо, молим сѧ, пред тобою да вознесет
сѧ ѡт смиренныхъ рꙋкь нашихъ вꙿ воню благоꙋханїѧ, во
ѡставленїе согрѣшенїй нашихъ и во ѡчищенїе людей твоихъ
благодатїю единороднагѡ ти сына и пресвѧтагѡ доуха.
Молитва: Восїѧй во ср(ъ)дцахъ нашихъ, чловѣколюбче
господи, твоегѡ благоразꙋмїѧ нетлѣнный свѣтъ, и
мысленнїи наши ѡтверзи ѡчи во еѵаг҃гелскихъ проповѣданїихъ
разоумѣнїе, вложи вꙿ нась и блаженыхъ твоихъ
заповѣдей страхь, ꙗкѡ да, плотскаѧ желанїѧ поправше,
доуховное жителство проидемь, всѧко благоꙋгожденїю
твоемꙋ и мꙋдрствꙋюще и творѧще. Ты бо еси просвѣщенїе
доушъ и тѣлесь нашихъ, Христе боже, и тебѣ славꙋ
возсылаемь со безначалнымъ ти отцемь и всесвѧтымь и
благим и животворѧщимь ти доухомь н(ы)нѣ и присно и
во вѣки вѣкѡвъ, аминь.
Дїакѡн возглашаетъ: Премꙋдрость, прости
ꙋслышимъ свѧтаго еѵаг҃гелїа.
Іерей: Миръ всѣмъ.
Ликъ: И доухови твоемꙋ.
Іерей: Ѡт їмѧ рекъ свѧтаго еѵаг҃гелїа.
Дїаконъ: Вонмемъ.
Іерей чтет еѵаггелїа, ѡбращꙿ сѧ кꙿ людемъ.
По еѵаг҃гелїи дїаконъ, шедъ, ста на ѡбыч-
314
номъмѣстѣ, глаголеть ектенїю: Рцемъ вси
ѡт всеѧ доуши. – Господи, вседержителю.
Молитва: Возгласилъ еси намь бож(ь)ственнаѧ и
спасителнаѧ словеса, просвѣти и вразꙋми насъ грѣшныхъ
во предпочтенныхъ постиженїе, ꙗкѡ не точїю слышателем
ꙗвити сѧ доуховнѣй сей слꙋжбѣ, но и творцамь дѣѧнїй
быти, вѣрꙋ проходѧще нелестнꙋ, житїе непорочнѡ и безгрѣшнѡ.
Іерей, преклон(ь) сѧ, молит сѧ: Владыко
животворче и благихь подателю, давый чловѣкѡмъ блаженнꙋю
надеждꙋ вѣчныѧ жизни, господа нашегѡ Іисоуса
Христа, сподоби насъ во свѧтыни и сїю ти бож(ь)ственнꙋю
совершити слꙋжбꙋ в наслажденїѧ бꙋдꙋщаго блаженства.
Дїаконъ: Помилꙋй нас, боже. – Єще молим сѧ
ѡ благовѣрномь цари. – Єще молим сѧ ѡ свѧтѣйшемъ
архїепископѣ нашемъ. – Єще молим сѧ ѡ ктѵторѣхь. –
Єще молим сѧ за всю братїю.
Возгласъ: Ꙗко милостивь и чловѣколюбецъ богъ
еси, и тебѣ славꙋ возсылаемъ, отцꙋ и сынꙋ и свѧтомꙋ
доухꙋ, н(ы)нѣ и приснѡ и во вѣки.
Дїаконъ: Помолите сѧ, ѡглашенїи. – Вѣрнїи ѡ
оглашенныхъ. – Ѡгласитъ ихъ словомъ истинны. –
Ѡткрыеть имъ еѵаг҃гелїе правды. – Соединитъ их свѧтѣй
своей. – Спаси, помилꙋй, застꙋпи. – Оглашенїи,
главы вашѧ.
Молитва: Господи, боже нашъ, на небесѣхъ живый
и призираѧй на всѧ дѣла своѧ, призри на рабы твоѧ
ѡглашенныѧ, преклонившыѧ своѧ выѧ пред тобою, подаждь
имъ легкїй ꙗремь, сотвори их ꙋды честны свѧтыѧ
твоеѧ цр(ъ)кве и сподоби ихъ бани пакибытїа, ѡставленїѧ
315
грѣховь и ѡдежды нетлѣнїѧ в познанїе тебе, истиннагѡ
бога нашегѡ.
Возгласъ: Да и тїи с нами славѧть преч(ь)стное
и великолѣпное имѧ твое, отца и сына и свѧтагѡ доуха,
н(ы)нѣ и присно и во вѣки.
Дїаконъ: Єлицы ѡглашенїи, изыдите, ѡглашенїи,
изыдите. Єлицы ѡглашенїи, изыдите, да никто ѡт ѡглашенныхъ,
да никто ѡт невѣрных, да никто ѡт непричастныхъ
сꙿ нами помолите сѧ, но елицы вѣрнїи премꙋдростїю
вонмемъ. – Развиваеть антимисъ.
Ликъ: Вѣрꙋю во единаго бога, все до конца.
Дїаконъ: Єлицы вѣрнїи, паки. – Ѡ свышнѣмъ
мїрѣ. – Ѡ мїрѣ всегѡ мїра. – Ꙗкѡ да ꙋтвердить
нас во исповѣданїи семь и правовѣрїи, непозыблемо соблюдеть
благодат(ь) свѧтагѡ доуха, помолим сѧ.
Молитва: Владыко вседержителю, царю славы,
вѣдый всѧ прежде бытїа чловѣческа, самъ прїиди кꙿ намь,
в чась сїй молѧщимꙿ ти сѧ, и избави насъ ветхїѧ прелести,
ѡчисти нашъ ꙋмъ ѡт скверных желанїй и сꙋемꙋдрїа
мїра сегѡ и всѧкагѡ дїаволскагѡ дѣйствїѧ и прїими ѡт
рꙋкь нашихъ жертвꙋ сїю, ꙗкоже прїѧть приношенїе Авелево,
Авраамово, Аароновѡ, Самꙋиловѡ, Захарїинѡ и всѣхъ
свѧтыхь твоихъ, избавлѧѧ насъ ѡт всѧкїѧ лꙋкавыѧ
вещи и спасаѧ, во еже всегда ꙋгождати, покланѧти сѧ и
славити тебе, во трїехъ лицехъ единагѡ бога.
Дїаконъ: Застꙋпи, спаси, помилꙋй. – Пре-
мꙋдрость.
Возгласъ: Ꙗкѡ подобаеть ти всѧкаѧ слава, честь
и поклоненїе, отцꙋ и сынꙋ и свѧтомꙋ доухꙋ, н(ы)нѣ
и приснѡ.
316
Дїаконъ: Паки и паки. – О свѧтомъ храмѣ
семъ. – О градѣ семь и всѧкомь градѣ. – О избавити
сѧ намь.
Молитва: Боже, многагѡ ради и неизреченнагѡ
чловѣколюбїѧ и благости пославь единороднагѡ своегѡ
сына въ мїръ, ꙗкѡ да заблꙋждшее возвратити овча, не
ѡтврати сѧ ѡт нас, смиренныхъ и ꙋмиленныхъ и недостойныхъ
рабъ твоихъ, вꙿрꙋченных приносити тебѣ
страшнꙋю сїю и безкровнꙋю жертвꙋ. Не бо на правдꙋ нашꙋ
надѣем сѧ, владыко, но на милость твою благꙋю и чловѣколюбивꙋю,
еюже радъ нашь ѡкормлѧеши. Молим сѧ,
припадаемь и мили сѧ дѣемь твоей безмѣрной благости,
ꙗкѡ да не бꙋдеть во ѡсꙋжденїе людемь твоимъ ꙋсмотренное
нам ко спасенїю таинство, но въ потребленїе грѣхов
и ѡбновꙿленїе доушамь и тѣлесемь.
Дїаконъ: Застꙋпи, спаси, помилꙋй. Премꙋдрость.
Возгласъ: Ꙗкѡ да подъ державою твоею всегда
храними. и тебѣ славꙋ возсылаемь, отцꙋ и сынꙋ и свѧтомꙋ
доухꙋ н(ы)нѣ и приснѡ и во вѣки вѣкѡвъ.
И вꙿшедъ дїакѡн, глаголетъ ко їерею:
Благослови владыко, кадило.
Іерей: Кадило ти приносимъ, Христе боже нашь, вꙿ
воню благоꙋханїѧ доуховнагѡ, еже прїемъ во пренебесный
твой жертвенникь, возниспосли благодать пресвѧтагѡ твоегѡ
доуха. – Таже пѣнїѧ Херꙋвимскаѧ, ꙗкоже ѡбычай
есть литꙋргїи.
Молитва: Никтоже достоинъ ѡт свѧзавших сѧ
плотскими похотми и сластми приходити или приближити
сѧ или слꙋжити тебѣ, царю славы; еже бо слꙋжити тебѣ,
великѡ и страшно и самѣм небеснымъ силамъ. Но ѡбаче
ради твоегѡ безмѣрнагѡ чловѣколюбїѧ непреложень и неизмѣнень
317
бысть чловѣкь, и архїерей намъ нареклъ сѧ
еси и слꙋжебныѧ безкровныѧ жертвы свѧщеннодѣйствїѧ
предалъ еси намъ, ꙗкѡ владыка всѧческихъ. Ты бо
единъ, господи, боже нашь, владычествꙋеши небесными и
земными, на престолѣ Херꙋвимскомь ꙗздѧй. Серафимѡмъ
господь и царь Іизраилевь, единъсвѧть и на свѧтыхъ
почиваѧй. Тебе ꙋбо молю единагѡ и благопослꙋшливагѡ,
призри на мѧ, грѣшнагѡ и непотребнагѡ раба твоегѡ, и
ѡчисти мою дꙋшꙋ и ср(ъ)дце ѡт совѣсти лꙋкавыѧ и
ꙋдовли мѧ, силою свѧтагѡ твоегѡ доуха ѡблеченна свѧщенства
благодатїю, предꙿстати свѧтой твоей сей трапезѣ
и свѧщеннодѣйствовати свѧтое и пречистое тѣло твое и
ч(ь)стнꙋю кровь. К тебѣ бо прихождꙋ, преклонь мою выю,
и молю сѧ тебѣ, да не ѡтвратиши лица твоегѡ ѡт мене,
ни же да ѡтринеши мѧ ѡт отрокъ твоихъ, но сподоби
принесенном тебѣ быти ѡт мене, грѣшнаго и недостойнагѡ
раба твоегѡ, дарѡмъ симъ. Ты бо еси приносѧй и приносимый
и прїемлѧй и раздаваемый, Христе, боже нашъ,
и тебѣ славꙋ возсылаем со безначалным ти отцемъ и
пресвѧтымъ и благимъ и животворѧщимъ ти доухомъ
н(ы)нѣ и приснѡ и во вѣки вѣкѡвъ, аминꙿ. – Ѱалом н꙯
и иже Херꙋвимы и вход и прочаѧ всѧ, ꙗкоже велит
Златоꙋстагѡ. По поставленїи дарѡвъ.
Молитва: Благодаримꙿ тѧ, господи, боже
нашъ, ꙗкѡ дарова намъ дерзновенїе во входъ свѧтыхъ
твоихъ, имже ѡбновил еси намъ пꙋть новъ ради
завѣсы плоти Христа твоегѡ. Сподобльши сѧ ꙋбѡ внити
в мѣсто селенїй славы твоеѧ, внꙋтрь же бывше завѣсы и
свѧтаѧ свѧтыхъ ꙗкѡ смотрѣвше, припадаемь твоей благости
помиловати нас, елма пристрашни и трепетни предстоимъ
свѧтомꙋ твоемꙋ жертвенникꙋ. И належащаѧ
318
свѧтѣй сей жертвѣ покрывала гадателнѣ ѡткрывъ, ꙗвленна
намъ покажи и ꙋмнаѧ наша чꙋвства неѡбыѧтымъ своимъ
свѣтомъ исполни и, ѡчистивъ насъ ѡт всѧкїѧ скверны,
плотскїѧ же и доушевныѧ, достойны сотвори ꙋжасномꙋ
семꙋ и страшномꙋ предстоѧнїю, ꙗкѡ благоꙋтробень и милостивь
богъ еси, и тебѣ славꙋ, благодаренїе и поклоненїе
возсылаемь и единородномꙋ твоемꙋ сынꙋ и пресвѧтомꙋ
доухꙋ н(ы)нѣ и приснѡ и во вѣки вѣкѡвъ, аминь.
Таже дїаконъ: Паки, паки. – Ѡ мирѣ всегѡ
мїра. – Ꙗкѡ да прїидеть благодать свѧтагѡ доуха,
ѡсѣнитъ и соединит насъ, господꙋ помолим сѧ.
Молитва: Владыко всѣхъ, боже и съдѣтелю, молим
ти сѧ, призри вꙿ часъ сей и сотвори насъ недостойных
достойными быти твоемꙋ чловѣколюбїю, ꙗко да, ѡтложивше
всѧкое лꙋкавство и лицемѣрїе, соединим сѧ дрꙋг дрꙋгꙋ
союзѡм любве и мира, извѣствꙋеми твоимъ благоразꙋмїемъ
единороднаго ради твоегѡ сына, господа же нашегѡ
Іисоуса Христа.
Дїаконъ: Застꙋпи, спаси, помилꙋй. – Въ соединенїи
мира и любве дрꙋг дрꙋгꙋ весь животь нашъ Христꙋ
богꙋ предадимъ.
Возгласъ: Ꙗкѡ богъ мира и милостей любве и щедротъ и
чловѣколюбїѧ еси, и тебѣ славꙋ возсылаемь,
отцꙋ и сынꙋ и свѧтомꙋ доухꙋ, н(ы)нѣ и приснѡ и во
вѣки вѣкѡмъ.
Ликъ: Аминь.
Іерей: Миръ всѣмъ.
Ликъ: И доухови твоемꙋ.
Дїаконъ: Возлюбимь дрꙋг дрꙋга, да во
единомыслїи исповѣмы.
319
Ликъ: Отца и сына и свѧтагѡ доуха.
Іерей, лобызаѧ, глаголетъ: Возлюблю тѧ,
господи, крѣпости моѧ.
Таже, ѡбращ сѧ ко дїаконꙋ, глаголетъ:
Помѧни мѧ, брате и сослꙋжителю мой.
Дїакѡн: Да помѧнеть господь богъ їерейство твое
во царствїи своемъ.
Дїаконъ: Помоли сѧ о мнѣ, владыко свѧтый.
Іерей: Доухъ свѧтый наидеть на тѧ и сила
вышнѧго ѡсѣнит тѧ.
Дїаконъ: Благослови, владыко.
Іерей: Богъ да благословитъ и ѡсвѧтить и достойны
сотворитъ предстоѧнїю свѧтагѡ своегѡ жертвенника
и неосꙋжденнѡ сподобить насъ наитїю свѧтагѡ доуха.
Дїаконъ глаголетъ: Аминь. – Главы ваша
господеви.
Молитва: Едине, молистиве боже и господи, прекланѧющимъ
свою выю пред свѧтымъ твоимъ жертвенникѡмъ
и ищꙋщимъ ꙗже ѡт тебе доуховныхъ даровь
посли благодать свою благꙋю и благослови всѣхъ нас
твоимъ благословенїемь доуховнымь, иже вꙿ вышнихъ живый
и на смиренныѧ презираѧй.
Возгласъ: Ꙗко хвалимо, покланѧемѡ и славимѡ
вынꙋ пресвѧтое имѧ твое, отца и сына и свѧтагѡ доуха,
н(ы)нѣ и приснѡ и во вѣки вѣкѡвъ.
Дїаконъ: Исполнимъ молитвꙋ нашꙋ господеви. –
О предложенных, ч(ь)стныхь дарѣх. – О свѧтѣмъ храмѣ
семь. – О еже избавити сѧ намъ.
Молитва: Посѣтивый въ милости и щедрѡтахъ,
владыко господи, и даровавый намъ дерзновенїе, смиреннымь
и грѣшным рабѡм твоим, предстоѧти свѧтомꙋ
твоемꙋ жертовникꙋ и приносити тебѣ страшнꙋю сїю и безкровнꙋю
жертвꙋ ѡ нашихъ грѣсѣхъ и ѡ людскихъ
320
невѣжествїихъ, призри на мѧ, непотребнагѡ раба твоегѡ, и
прости моѧ согрѣшенїѧ своимъ благоꙋтробїемь. Ѡчисти
ꙋстнѣ мои и ср(ъ)дце ѡт всѧкїѧ скверны плоти и доуха
и ѡтими ѡт мене всѧкѡ помышленїе сквернѡ и неꙋдобнѡ
и доволна мѧ сотвори силою свѧтагѡ твоегѡ доуха во
слꙋженїе сїе и прїими мѧ своеѧ ради благости приближающа
сѧ свѧтомꙋ твоемꙋ жертвенникꙋ и благоволи, господи,
приносимымъ прїѧтом быти даромъ симъ ѡт рꙋкь
нашихъ, сходѧ моимъ немощамъ. И да не ѡтринеши мене
ѡт лица твоегѡ, ни же возгнꙋшай сѧ моимъ недостоинствомъ,
но помилꙋй мѧ по велицѣй своей милости и
по множествꙋ щедроть твоихь ѡчисти моѧ беззаконїѧ,
ꙗко да, неѡсꙋжденнѡ представъ пред славою твоею
сподоблю сѧ благодати единороднагѡ сына твоегѡ и ѡсѣненїю
пресвѧтаго доуха и да не ꙗкѡ неключим бꙋдꙋ, но
ѡбрѧщꙋ благодать и милость и ѡставленїе грѣхѡвъ вꙿ
н(ы)нѣшнем и в бꙋдꙋщемь вѣцѣ. Ей, молю ти сѧ, владыко
вседержителю, всесильне господи, ꙋслыши моленїе
мое и дарꙋй ми ѡставленїе грѣхѡв, ты бо еси дѣйствꙋѧй
всѧ во всѣхъ, и ꙗже ѡт тебе вси ищем во всемь помощи
и застꙋпленїѧ.
Дїаконъ: Застꙋпи, спаси, помилꙋй. – Аг҃гела
мирна, вѣрна. – Добрыхъ и полезныхъ. – Христїанскїѧ
кончины. – Д(ь)не всегѡ совершенна. – Милости и
ѡставленїѧ. – Прочее времѧ живота. – Пресвѧтꙋю, чистꙋю.
Возгласъ: Щедротами единороднагѡ сына твоегѡ,
с нимꙿже благословень еси со пресвѧтымь и благимь и
животворѧщим ти доухомъ н(ы)нѣ и приснѡ. – Миръ всѣмъ.
Ликъ: И дꙋхови твоемꙋ.
Дїаконъ: Станемь добрѣ, станемь благоговѣйнѣ,
станемь во страсѣ божїи, вонмемъ свѧтое возношенїе вꙿ
мирѣ приносити.
321
Ликъ: Милость, мир(ъ), же(ртвꙋ).
Молитва: Благїй чловѣколюбче господи, боже
нашъ, иже ради пришествїѧ единороднаго ти сына и
ѡсѣненїѧ пресвѧтагѡ доуха сподобилъ мѧ еси, смиреннагѡ
и недостойнагѡ раба твоегѡ, предстоѧти свѧтомꙋ твоемꙋ
жертовникꙋ и приносити и слꙋжити новымъ и пречистымъ
новагѡ завѣта тайнамъ, сотвори со мною знаменїе во
благо и сподби мѧ въ чистѣй совѣсти слꙋжити тебѣ во
всѧ дни живота моегѡ.
Возглас: Любы бога отца и благодать господа и
спаса нашегѡ Іисоуса Христа и причастїе и даръ пресвѧтаго
доуха бꙋди со всѣми вами.
Ликъ: И со доухомъ твоимь.
Іерей: Горѣ имѣемъ оумъ и ср(ъ)дца. –
Благодаримъ господа.
Іерей молит сѧ: Ꙗкѡ во истиннꙋ достойнѡ есть
и праведнѡ, подобно же и должнѡ тебе хвалити, тебе
пѣти, тебе благословити, тебе славословити, тебѣ
благодарити, всеѧ твари, видимыѧ же и невидимыѧ, содѣтелѧ,
сокровище вѣчныхъ благъ, источника жизни и безсмерꙿтїа,
всѣхъ бога и владыкꙋ, егоже поють небеса и небеса -
небесъ и всѧческа сила ихъ, сл(ъ)нце и лꙋна и весь звѣзд
ный ликъ, землѧ, море и всѧ ꙗже вꙿ нихъ, Іеросалимъ
пренебесный, доуси праведныхъ и пророкъ, мꙋченикь и
апостолъ, аг҃гели, архаг҃гели, престоли, господьствїѧ, начала и
власти, силы страшныѧ, многоочити Херꙋвими и
шестокрылнїи Серафїми, ꙗже ꙋбо двѣма крылома покрывають
лица своѧ, двѣма ноги и двѣма лѣтающе и взывающе
дрꙋг ко дрꙋгꙋ непрестанныма ꙋстанама и немолчными
славословенми –
Возгласъ: Побѣднꙋю пѣснь велелѣпныѧ твоеѧ
славы свѣтлымъ гласомь поюще, зовꙋще, взывающе и
глаголюще:
322
Ликъ: Свѧтъ, свѧтъ, свѧтъ.
Молитва: Свѧтъ еси, боже отче, царю вѣкѡмъ
и всакїѧ свѧтыни давецъ, свѧтъ и единородный твой
сынъ, господь нашь Іисоусъ Христосъ, имже всѧ сотворилъ
еси, свѧтъ же и доухъ твой пресвѧтый, испытꙋѧй всѧ
премꙋдрости глꙋбины. Свѧтъ еси, вседержителю, всесилне,
страшный, благїй, благоꙋтробне, милостиве паче ѡ созданїи
своемь. Сотворивый ѡт земли чловѣка по обꙿразꙋ своемꙋ
и по подобїю и давъ томꙋ райское наслажденїе,
престꙋпльша же заповѣдь твою и падша того не презрѣлъ
еси ни же ѡстави, блаже, но, наказавь тогѡ ꙗкѡ благоꙋтробный
отецъ, призва его закономъ, наꙋчи того пророки.
Послежде же самаго единороднаго сына, господа нашего
Іисоуса Христа, посла въ миръ, ꙗкѡ да, пришедь, свой
ѡбновить образь. Иже сошед со небесь, воплоти сѧ ѡт
доуха свѧта и Марїи свѧтыѧ дѣвы и богородицы, пожить
же с нами ꙗкѡ чловѣкъ, всѧ ꙋстрои ко спасенїю
рода нашегѡ. Хотѧ же волнꙋю и животворнꙋю кр(ъ)ста
ради тридневнꙋю смерть безгрѣшный ѡ насъ грѣшных
прїѧти,вꙿ нощь, вꙿ нюже предасть себе за мирскїй животь
и спасенїе, вземъ хлѣбъ во свѧтыѧ своѧ и пречистыѧ и
непорочныѧ рꙋки, возрѣ на небо и, показавь тебѣ богꙋ и
отцꙋ, благодаривъ, благословивь, ѡсвѧтивь, преломивь,
дасть свѧтымь и блаженнымь своимь ꙋченикѡмь и
апостолѡмь, рекь:
Возглас: Прїймите, ꙗдите; сїе есть тѣло мое,
еже за вы ломимое во ѡставленїе грѣхѡвь.
Ликъ: Аминь.
И прїимъ чашꙋ: Такожде по вечери, вземь
чашꙋ, раствореннꙋ ѡт вина и воды, возрѣвъ на небо и
показавъ тебѣ, богꙋ и отцꙋ, благодаривъ, благословивъ,
ѡсвѧтивъ и исполнивъ свѧтагѡ доуха, дасть свѧтым и
блаженным своимъ ꙋченикѡмъ и апостолѡмъ, рекъ:
Возглас: Пїйте ѡт неѧ вси; сїѧ есть кровь моѧ
новагѡ завѣта, ꙗже за вы и за многи изливаемаѧ во
ѡставленїе грѣхѡвъ.
323
Ликъ: Аминь.
Іерей къ себѣ: Сїе творите вꙿ мое воспоминанїе;
елижды боаще ꙗсте хлѣб сей и чашꙋ сїю пїете,
мою смерть возвѣщаете, мое воскресенїе и вознесенїе
исповѣдꙋете.
Возгласъ: Твоѧ ѡт твоихъ тебѣ приносѧще ѡ
всѣх и за всѧ.
Молитва: Сегѡ ради, владыко, боже пресвѧтый,
соединенїи и мы, грѣшнїи и недостойнїи раби твои,
живоносномꙋ егѡ страданїю, спасенномꙋ кр(ъ)стꙋ, тридневномꙋ
из мертвыхъ воскресенїю, и на небеса восходꙋ, и еже ѡ
десною тебе бога отца сѣдѣнїю, второмꙋ, славномꙋ и
страшномꙋ егѡ пришествїю, егда прїидеть со славою сꙋдити
живымь и мертвымъ, приносимъ тебѣ, владыко,
страшнꙋю сїю и безкровнꙋю жертвꙋ, ꙗкѡ да не по грѣхѡм
нашим сотвориши с нами, ни же по беззаконїѧмь воздаси
намь, но по своемꙋ смотренїю и неизреченномꙋ чловѣколюбїю,
пришедъ, потреби еже на насъ грѣховное рꙋкописанїе
твоихъ рабъ и дарꙋй намь небеснаѧ и вѣчнаѧ своѧ
дарованїѧ, ꙗже око не видѣ и ꙋхо не слыша и на ср(ъ)дце
чловѣкꙋ не вꙿзыде, еже ꙋготовал еси, боже, любѧщимъ тѧ
своеѧ ради благости. Ни да ѡтринеши молбꙋ людей своих
моихь ради грѣхѡвь, человѣколюбче, ни же возвращꙋ сѧ с
ними смирень и посрамлен. Ибо людїе твои вꙿ цр(ъ)кви
твоей молѧть тѧ: Помилꙋй нась, боже отче вседержителю;
помилꙋй нас, боже, спасе нашь; помилꙋй нас, боже, по
велицѣй милости твоей и посли на ны и на предлежащыѧ
дары сїѧ доухъ твой пресвѧтый (глаголи со ꙋмиленїемъ:)
господа животворѧщагѡ, сопрестолнаго тебѣ богꙋ
отцꙋ, единосꙋщнаго же и соприсносꙋщна, глаголавшаго вꙿ
324
законѣ и пророцѣхъ и в новѣмъ твоем завѣтѣ,
пришедшагѡ во видѣнїи голꙋбинѣ на господа нашего Іисоуса
Христа на Іѡрданстѣй рѣцѣ и пребывша на немь и на
свѧтыѧ апостолы сошедшагѡ во видѣнїи огненныхъ ꙗзыкъ
на превыспрꙿнемъ свѧтагѡ и славнагѡ Сїѡна вꙿ день пѧтдесѧтный.
(глаголи трижды) тогожде доуха твоегѡ
свѧтагѡ посли, владыко, на нас и на предлежащїѧ дары
сїѧ (и абїе) ꙗко да пришедшꙋ свѧтомꙋ и благомꙋ и
славномꙋ тогѡ ѡсѣненїю, ѡсвѧтить и сотворить (и творѧт
поклоненїе г꙯-жды) –
Дїаконъ: Благослови, владыко, свѧтый хлѣбъ.
Іерей: Хлѣбъ ꙋбѡ сей самымъ тѣломъ господа
бога и спаса нашегѡ Іисоуса Христа –
Дїаконъ: Благослови, владыко, свѧтꙋю чашꙋ.
Іерей: Чашꙋ же сїю самою ч(ь)стною кровїю господа
и бога и спаса нашегѡ Іисоуса Христа –
Дїаконъ: Аминь.
Іерей: Излїанною за мїра животь –
Дїаконъ: Благослови, владыко обоѧ.
Іерей: Предложивь доухомъ твоимъ свѧтымъ, –
Дїаконъ: Аминь.
Молитва: Ꙗкѡ да бꙋдеть всѣмь, иже ѡт нихъ
причащающим сѧ, во ѡставленїе грѣхѡвь и в жизнь вѣчнꙋю,
во ѡчищенїе доушамь и тѣлѡм, во плодоношенїе
благихъ дѣлъ. И ниединагоже нась в сꙋдь или во ѡсꙋжденїе
сотвори причащати сѧ свѧтомꙋ тѣлꙋ и крове Христа
твоегѡ, но да ѡбрѧщемь милость и благодать со всѣми
свѧтыми, ѡт вѣка благоꙋгодившими праотци, отцы,
патрїархи, пророки, проповѣдники, аѵаг҃гелисты, моученики,
исповѣдники, ꙋчителми и со всѧкимъ доухомъ праведнымъ,
во вѣрѣ скончавшим сѧ.
Дїаконъ: Благослови, владыко, кадило.
Іерей молитвꙋ: Бывый архїерей по чинꙋ Мелхиседековꙋ,
господи, боже нашь, приносѧй и приносимый и
325
жертвы прїемлѧй, прїими и ѡт рꙋкъ нашихъ кадило сїе
во воню благоꙋханїѧ, во ѡставленїе грѣхѡмь нашимъ и во
ѡчищенїе всѣм людемь твоимъ молитвами богородицы и
всѣхь свѧтыхъ твоихъ.
Възгласъ: Изрѧднѣе со пресвѧтою, чистою, преблагословенною,
славною владычицею нашею богородицею и
приснѡдѣвою Марїею, –
Ликъ: Ѡ тебѣ радꙋет сѧ, ѡбрадованнаѧ, всѧ тварь.
Іерей, преклонь главꙋ, молит сѧ: Со свѧтымъ
Іѡанном пророкомъ предтечею и кр(ъ)стителемь,
свѧтыми и всехвалными апостолы, со свѧтымъ, їмѧ рекъ,
егоже и памѧть совершаем, и всѣми твоими свѧтыми,
ихже молитвами посѣти нас, боже, и помѧни всѣхъ прежде
ꙋсопших во надежди воскресенїа и живота вѣчнагѡ, и
покой ихъ, идѣже присѣщает свѣтъ лица твоегѡ. Еще ти
сѧ молимъ, помѧни, господи, свѧтꙋю твою соборнꙋю и
апостольскꙋю цр(ъ)ковь, ꙗже ѡт конець даже до конец
вселенныѧ, и ꙋмири ю, юже снабдѣл еси ч(ь)стною кровїю
Христа твоегѡ, и свѧтый храмь сей во свѧтѣмь и славнѣмь
Сїѡнѣ, матери всѣхъ цр(ъ)квей, ꙋтверди его даже
до скончанїа вѣка. Помѧни, господи, дары сїѧ тебѣ принесшихъ
и ѡ нихже и имиже и за нихже сїѧ принесоша.
Помѧни, господи, плодоносѧщихъ и добродѣющихъ во
свѧтыхъ твоихъ цр(ъ)квахъ и поминающихъ нищїѧ. Воздаждь
имъ богатыми твоими и небесными дарованьми,
дарꙋй имъ вꙿ мѣсто земныхъ небеснаѧ, в мѣсто привременныхъ
вѣчнаѧ, вꙿ мѣсто тлѣнныхъ нетлѣннаѧ. Помѧни,
господи, иже вꙿ пꙋстынѧх и горахъ и вертепахъ и разсѣлинахъ
земныхъ. Помѧни, господи вꙿ дѣвствѣ и благоговѣнїи
и постничествѣ и ч(ь)стномь гражданствѣ живꙋщихъ.
Помѧни, господи, благочестивѣйшихъ и вѣрнѣй-
шихъ царей нашихъ, ихже ѡправдал еси царствовати на
земли. Орꙋжїемъ истины, орꙋжїем благоволенїѧ вѣнчай
326
ихъ, ѡсѣни над главою ихъ вꙿ д(ь)нь брани, ꙋкрѣпи
мышцꙋ ихъ, възвыси ихъ десницꙋ, державно сотвори ихъ
царство, покори имъ всѧ варꙿварскїѧ ꙗзыки, бранем хотѧщїѧ.
Дарꙋй имъ глꙋбокїй и неѡтемлемый миръ, глаголи
въ ср(ъ)дцахь ихъ благаѧ ѡ цр(ъ)кви и ѡ всѣхъ
людехъ твоихъ, да в тишинѣ ихъ тихое и безмолвное
житїе поживемь во всѧком благочестїи и честности.
Помѧни, господи, всѧкое начальство и власть и иже во
палатѣ братїю нашꙋ и все воинство. Благихъ во
благодати твоей сохрани, лꙋкавых же благихъ сотвори
благодатїю твоею. Помѧни, господи, предстоѧщїѧ люди и
благословныхъ ради винъ ѡставшїѧ сѧ и помилꙋй ихъ и насъ
по множествꙋ милости твоеѧ. Хранилища ихъ исполни
всѧкагѡ блага, сꙋпрꙋжества их во мирѣ и во единомыслїи
соблюди, младенцы воспитай, юность настави, старость
подкрѣпи, малодꙋшныѧ ꙋтѣши, расточеннаѧ собери,
заблꙋжденнаѧ паки возврати, сопричти свѧтой твоей
каѳолической и апостолской цр(ъ)кви. Смꙋщаемыѧ ѡт доухѡв
нечистыхъ свободи, плавающих соплавай, пꙋтьшествꙋющимъ
сопꙋтешествꙋй, вдовицамъ предстатель бꙋди, сиротамь
защитникъ, плѣнники избави, болѧщыѧ оуврачꙋй. На
сꙋдищи и в заточенїѧхь и всѧкой печали и нꙋжди и
ѡбстоанїи сꙋщихь помѧни, боже, и всѣхь молѧщихь сѧ
великомꙋ твоемꙋ благоꙋтробїю и любѧщих нась и ненавидѧщихъ
и заповѣдавших намь недостойным молити сѧ ѡ
нихь. И всѧ люди твоѧ помѧни, господи, боже нашь, и
на всѣх излїй богатꙋю твою милость, всѣмь подаѧ ꙗже
ко спасенїю прошенїѧ. И ихже мы не воспомѧнꙋхом не-
вѣденїѧ ради или забвенїѧ или множества имень, самь
помѧни, боже, вѣдый коегождо возрасть и нарицанїе,
вѣдый коегождо из чрева матере егѡ. Ты бо еси, господи,
помощь безпомощнымъ, надежда ѡтчаѧвшим сѧ, обꙋреваемымь
спаситель, плавающимь пристанище, недꙋгꙋющимь
врачь. Ты самь всѣмь всѧ бꙋди, вѣдый коегождо и прошенїе
егѡ, домь и потребꙋ егѡ. Избави, господи, град сей
и всѧкїи град и странꙋ ѡт глада, гꙋбителства, трꙋса,
327
потопа, огнѧ, меча, нашествїѧ иноплеменникь и
междособныѧ брани.
Возгласъ: Во первыхь помѧни, господи, свѧтагѡ
божїѧ града Сїѡна архїепископа, їмѧ рекъ, егоже дарꙋй
свѧтымь твоимь цр(ъ)квамь вꙿ мирѣ цѣла, ч(ь)стна,
здрава, долгоденствꙋюща и право правѧща слово твоеѧ
истинны.
Дїаконъ: И ѡ приносѧщомъ свѧтыѧ дары сїѧ
благоговѣйнѣйшомъ їереи, їмѧ рекъ.
Ликъ: И ѡ всѣхъ и за всѧ.
Іерей молить сѧ: Помѧни, господи, всѧкое
епископство православных, право правѧщихъ слово твоеѧ
истинны. Помѧни, господи, по множествꙋ щедротъ твоихъ,
и мое недостоинство. Прости ми всѧкое прегрѣшенїе волное
и неволное, и да не моихь ради грѣхѡвъ возбраниши
благодати свѧтагѡ доуха ѡт предлежащихъ даровъ. Помѧни,
господи, пресвѵтерство, еже ѡ Христѣ дїаконство и
весь їерейскїй чинъ, и да ниединагоже нась постыдиши,
ѡкрꙋжившихъ свѧтый твой олтарь. Посѣти нас во благости
твоей, господи, ꙗви сѧ нам богатыми твоими щедротами.
Благорастворенныѧ и полезныѧ воздꙋхи намь дарꙋй,
дожди земли ко плодоношенїю подаждь, благослови вѣнець
лѣтꙋ благости твоеѧ. Оутиши раздиранїѧ цр(ъ)кви, оугаси
шатанїѧ ꙗзыческаѧ, ересей востанїѧ скоро разори силою
свѧтагѡ твоегѡ доуха. Всѣхь нась прїими вь царство
твое, сыны свѣта и сыны д(ь)нѧ показав. Твой миръ и
твою любовь дарꙋй намь, господи, боже нашь, всѧ бо
воздаль еси намь.
Возгласъ: И даждь намъ единѣми ꙋсты и единымь
ср(ъ)дцемъ славити и воспѣвати преч(ь)стное и
великолѣпое имѧ твое, отца и сына и свѧтагѡ доуха,
н(ы)нѣ и приснѡ.
328
Возгласъ: И да бꙋдеть благодать и милость
свѧтыѧ несозданныѧ и покланѧемыѧ тройцы со всѣми вами.
Ликъ: И со дꙋхомъ твоим.
Дїаконъ: Всѧ свѧтыѧ помѧнꙋвше. – Ѡ принесенныхъ
и ѡсвѧщенных. – Ꙗкѡ да человѣколюбецъ
богъ нашь. – Ѡ избавити сѧ намь.
Молитва: Боже, отче господа и бога и спаса
нашегѡ Іисоуса и Христа, великоимените господи и владыко
всѧческихъ, бож(ь)ственное естество, независтнаѧ благости,
сѣдѧй на Херꙋвимѣхъ и славословимый ѡт Серафимъ,
емꙋже предстоѧть тысѧща тысѧщами и тмы тмами свѧтых
аг҃гелъ и архаг҃гелъ воинства, принесенныѧ ꙋбѡ дары
и жертвꙋ, ꙗже самь ѡсвѧтивь и совершивь благодатїю
Христа твоегѡ и наитїемь пресвѧтагѡ доуха, прїими и
наша доушы и тѣлеса ѡчисти и ѡсѧжи помышленїѧ
наша и разсꙋди совѣсть и изми ѡт насъ всѧко движенїе
и помышленїе скверное плоти и доуха, ѡтчоуждающее
хотѣнїю твоеѧ благости.
Дїаконъ: Застꙋпи, спаси, помилꙋй. – Аг҃гела
мирна, вѣрна наставника. – Добрых и полезных доушамъ
нашимъ. – Христїанскїѧ кончины живота. – Д(ь)не всегѡ
совершенна, свѧта. – Милости и ѡставленїѧ грѣхѡв. –
Прочее времѧ живота нашегѡ. – Соединенїе вѣры и
причастїе свѧтагѡ доуха испросивше, сами себѣ.
Возгласъ: И сподоби нас, владыко человѣколюбче,
со дерзновенїемь, неѡсꙋжденно, вꙿ чистѣ ср(ъ)дцы, доуши
329
просвѣщеннѣ, непостыднымъ лицемь, ѡсвѧщенныма ꙋстнама
смѣти призывати тебе, небеснагѡ свѧтаго бога отца,
и глаголати:
Ликъ: Отче нашь.
Іерей молит сѧ вꙿ себѣ, глаголѧ: Не воведи
нась во искꙋшенїе, господи, господи силь, вѣдый немощъ
нашꙋ, но избави насъ ѡт лꙋкавагѡ и ѡт дѣлъ егѡ и
всѧкагѡ нахожденїѧ и козни противныѧ ради имене твоегѡ
свѧтагѡ, нареченнагѡ на нашемь смиренїи.
Возгласъ: Ꙗкѡ твое есть царствѡ.
Ликъ: Аминь.
Іерей: Миръ всѣмь.
Дїаконъ: Главы ваша господеви.
Молитва: Тебѣ приклонихомь, господи, раби твои,
выи своѧ пред свѧтымь твоим жертовникомь, чающе ѡт
тебе богатыѧ милости, благодать же и благословенїе твое
ниспосли намь, владыко, и ѡсвѧти нашѧ дꙋшы и тѣлеса,
ꙗкѡ да достойни бꙋдемь причастницы и ѡбещницы пречистымь
твоимь тайнамь во ѡставленїе грѣхѡв и в жизнь
вѣчнꙋю –
Возгласъ: Благодатїю и щедротами и человѣколюбїем
единороднагѡ сына твоегѡ, с нимже благословень
еси с пресвѧтымъ и благимъ и животворѧщимъ твоимъ
доухомь нынѣ и приснѡ.
Молитва: Свѧтый, иже во свѧтыхъ почиваѧй,
господи боже нашъ, ѡсвѧти нась словомь твоеѧ благодати
и наитїемъ пресвѧтагѡ доуха, самь бо рекль еси: Свѧти
бꙋдите, ꙗкѡ азъ свѧть есмь, господь богъ вашь.
Дїаконъ возглашаетъ: Вонмемь.
Іерей: Непостижимый боже, слове отца и доуха
свѧтагѡ, единосꙋщне, соприсносꙋщне и нераздѣлне, прїемый
нетлѣннꙋю пѣснь во свѧтыхъ своихъ безкровныхъ жертвахъ
330
ѡт Херꙋвїмъ и Серафїмъ, прїими и ѡт мене смиреннагѡ,
возывающа и глаголюща:
Возгласъ: Свѧтаѧ свѧтымь.
Ликъ: Единъ свѧтъ, единь господь.
Дїаконъ: Раздроби, владыко, свѧтый хлѣб.
Іерей: Раздроблѧет сѧ и раздѣлѧет сѧ агнецъ
божїй, раздроблѧемый и нераздѣлѧемый, всегда ꙗдомый
и никогдаже снѣдаемый.
Дїаконъ: Исполни, владыко, свѧтꙋю чашꙋ.
Іерей: Соединѧет сѧ пресвѧтое и пречистоетѣло и
кровь господа бога и спаса нашегѡ Іисоуса Христа.
Дїаконъ: Благослови, владыко, теплотꙋ.
Іерей: Соедини сѧ и ѡсвѧти сѧ исоверши сѧ
таинственнаѧ жертва господа и бога и спаса нашего Іисоуса
Христа.
Молитва: Владыко, господи Іисоусе Христе, боже
нашь, иже небесный сый хлѣб и брашнѡ спасенное вѣрꙋющимь
в тѧ, сподоби мѧ недостойнаго свѧтымь, пречистымъ
и животворѧщимъ твоимъ тайнамь великиѧ
ради твоеѧ благости и неизреченнаго милоср(ъ)дїѧ неѡсꙋжденнѡ
причастити сѧ, пресвѧтомꙋ и пречистомꙋ и
животворѧщемꙋ тѣлꙋ и крови, во ѡставленїе грѣхѡвъ и
в жизнь вѣчнꙋю, аминь. – Причащаѧй же сѧ бож(ь)ственныхъ
тайнъ, всѧ творитъ, ꙗкоже в лѵтꙋргїи свѧтагѡ
Іѡанна Златоꙋстагѡ. Абїе же по причащенїи
бож(ь)ственных тайнъ.
Благодаренїе сїе: Благословень богъ, благословлѧѧ,
ѡсвѧщаѧ и соблюдаѧ животь нашь ради причащенїѧ
свѧтыхъ, пречистыхъ, безсмертных и животворѧщихъ
тайнъ, сый благословень во вѣки, аминь.
331
Іерей: Христось по среди насъ.
Дїаконъ: И есть и бꙋдеть
Таже молитва благодаренїѧ: Боже, своегѡ
ради многагѡ и неизреченнагѡ благоꙋтробїѧ сошедъ к
нашей немощи, сподобивый насъ причастити сѧ сей
небеснѣй и страшнѣй трапезѣ, да не ѡсꙋдиши нась грѣшныхъ
ѡ причащенїи пречистыхъ и животворѧщихъ твоихъ тайнъ,
но сохрани насъ, боже, во твоей свѧтыни, ꙗкѡ да,
достойни бывше ѡ прїѧтїи бож(ь)ственных тайнъ, ѡбрѧщем
сѧ часть и жребїй со всѣми свѧтыми, иже вѣка
тебѣ благоꙋгодившими во свѣтѣ лица твоегѡ, ты бо
благословень еси во вѣки, аминь.
Дїаконъ: Благослови, владыко, кадило.
Іерей: Возвеселилъ еси насъ, боже, во соединенїи
твоемь, и приносимъ ти пѣснь благодаренїѧ. Плодъ ꙋстень,
исповѣдающихъ благодать твою, с кадиломъ симъ да
возыдеть предꙿ тѧ, боже, и да не возвратит сѧ во тще,
но дарꙋй нам егѡ ради мѵро пресвѧтое благоꙋханїѧ пресвѧтаго
своего доуха неѡтемлемо и исполни ꙋста наша
похвалы и радованїѧ и ср(ъ)дце сладости и веселїѧ совершеннаго
ѡ Христѣ Іисоусѣ, господѣ нашемь, с нимже благословень
еси во вѣки, аминь.
Таже дїаконъ ѡтверзаетъ двери, Іерей,
прїимъ потиръ, возглашаетъ: Со страхомъ божїим
и со вѣрою пристꙋпите.
Ликъ: Благословень грѧдый.
Іерей: Спаси, боже, люди твоѧ и благослови достоѧнїе
твое.
Ликъ: Ис пола ети, деспота.
Іерей, кадѧ свѧтаѧ, глаголетъ: Вознесый
сѧ на небеса, боже, и по всей земли слава твоѧ.
332
Іерей, вземъ дискосъ и даѧ дїаконꙋ
глаголетъ: Слава богꙋ ѡсвѧщающемꙋ и просвѣщающемꙋ
всѧ, благословенно имѧ бога нашего –
Іерей, вземъ потирь, возглашаетъ: Всегда,
нынѣ и приснѡ и во вѣки вѣкѡвъ.
Ликъ: Аминь.
Дїаконъ, изшедъ, возглашаетъ: Прости
прїемше бож(ь)ственныѧ, свѧтыѧ, пречистыѧ, безсмертныѧ,
пренебесныѧ и животворѧщїѧ страшныѧ Христовы тайны,
достойнѡ благодаримъ господа. – Ꙗкѡ да бꙋдеть намь
причащенїе свѧтынь егѡ во ѡтгнанїе всѧкїѧ лꙋкавыѧ вещи,
во прїѡбрѣтенїе жизны вѣчꙿныѧ, во прїѡбщенїе свѧтаго
доуха, помолим сѧ. – Д(ь)не всегѡ совершенна, свѧта,
мирна и безгрѣшна испросивше, сами себе и дрꙋг дрꙋга
и весь живѡтъ нашъ Христꙋ.
Возгласъ: Ꙗкѡ ты еси ѡсвѧщенїе наше, и тебѣ
славꙋ возсылаемь, отцꙋ и сынꙋ и свѧтомꙋ доухꙋ, н(ы)нѣ
и приснѡ.
Іерей: Миръ всѣмъ.
Ликъ: И со доухом твоимъ.
Дїаконъ: Главы ваша господеви приклоните.
Молитва: Боже великый и чюдный, призри на
рабы твоѧ, ꙗкѡ тебѣ своѧ выѧ поклониша. Простри рꙋкꙋ
твою державнꙋю, исполненнꙋю благословенїѧ, благослови
люди твоѧ и сохрани достоѧнїе твое, ꙗкѡ присно и всегда
славимъ тѧ, единаго истинꙿнаго бога.
Возгласъ: Тебѣ бо подобаеть и должно есть еже
ѡт всѣхь нась славословїе, ч(ь)сть, благодаренїе и поклоненїе,
отцꙋ исынꙋ и свѧтомꙋ доухꙋ, н(ы)нѣ и приснѡ и во вѣки.
Іерей: Во мирѣ и любви божїи изыдемь.
Ликъ: И ѡ имени господни.
Дїаконъ: Господꙋ помолим сѧ.
Іерей заамвоинꙋю молитвꙋ: Благословѧ
благословѧщаѧ тѧ, господи, и свѧщаѧ на тѧ ꙋповающїѧ, спаси
333
люди твоѧ и благослови достоѧнїе твое, исполненїе цр(ъ)кве
твоеѧ сохрани и ѡсвѧти благолѣпїе храма твоегѡ. Ты
тѣхъ воспрослави бож(ь)ственною силою твоею и не ѡстави
насъ ꙋповающихъ на тѧ. Миръ мирови твоемꙋ дарꙋй и
цр(ъ)квамъ твоимъ, їереемъ, царемъ нашимъ, воемъ и
всѣмъ людемь твоимъ. Ꙗкѡ всѧкое даѧнїе благо и всѧкь
даръ совершень совыше есть, сходѧ ѡт тебе, отца свѣтѡв,
и тебѣ славꙋ и благодаренїе, честь и поклоненїе возсылаемъ,
отцꙋ и сынꙋ и свѧтомꙋ доуххꙋ, н(ы)нѣ и приснѡ.
Молитва: Ѡт силы вꙿ силꙋ шествꙋюще и всѧкꙋю,
ежево храмѣ твоем, исполнивше слꙋжбꙋ, и н(ы)нѣ молим
сѧ тебѣ, господи, боже наш, совершенномꙋ человѣколюбїю
твоемꙋ сподоби насъ, исправи пꙋть нашь, ꙋкорени во
страсѣ твоемъ всѣхъ насъ и помилꙋй и небесномꙋ царствїю
сподоби ѡ Христѣ Іисоусѣ, господи нашемъ, с нимꙿже
благословень еси во вѣки, аминь.
Ѡтпꙋстъ: Благословенїе господне на всѣхъ васъ
всегда, н(ы)нѣ и приснѡ и во вѣки.
Ликъ: Слава и н(ы)нѣ.
Іерей: Христосъ, истинный богъ нашь, молитвами
пречистыѧ своеѧ матере и свѧтагѡ, славнагѡ и
всехвалнагѡ апостола Іакѡва, во плоти брата господнѧ и перꙿвагѡ
архїепископа свѧтагѡ божїѧ града Іеросалима, и всѣхъ
ради свѧтыхъ помилꙋеть и спасеть насъ ꙗко благъ и
чловѣколюбецъ.
Молитва, внегда потребити свѧтаѧ: Неизреченнаѧ
ꙗже к намь любовь твоѧ, господи, безмѣрна
глꙋбина твоеѧ благодати. Елма ꙋбѡ ѡтвратихом сѧ ѡт
тебе, благодателѧ нестерпимагѡ лишенїѧ, но посла единороднаго
своегѡ сына ходатаѧ, молѧща сѧ ѡ примиренїи,
иже излїѧнїемь своеѧ крове еже к тебѣ, владыцѣ богꙋ и
отцꙋ, примиренїе намъ сотвори, соединив сѧ и соединивъ
насъ себѣ же и тебѣ причащенїемь пречистагѡ тѣла и
честныѧ крове. Тѣмже молим ти сѧ, царю славы, не
334
предаждь нас вѣчномꙋ мꙋченїю, соединивших сѧ тебѣ,
владыко, ни же да расторгнеши соединенїе, но благоволи
совершеннꙋ быти, здѣ ꙋбѡ зрѣнїемъ и жителꙿствомъ
изрѧднымъ, тамо же разрѣшившим сѧ зерцалом самозрѣнїѧ
славы твоеѧ вꙿ самомъ единороднѣмъ сынѣ твоем,
с нимже благословень еси и препрославлен пресвѧтымъ и
благим и животворѧщимь доухомъ н(ы)нѣ и приснѡ и
во вѣки вѣкѡвъ, аминь.
Тропарь гласъ в꙯: Ꙗкѡ господ(ь)нь ꙋченикъ
прїѧтъ праведное еѵаг҃гелїе, ꙗкѡ мꙋченикъ имаши неисписанно
дерзновенїе, ꙗкѡ брать божїй еже молити сѧ, ꙗкѡ
свѧтитель моли Христа бога, да спасет доушы наша.
Кондакъ гласъ д꙯: Иже отчее единородное богъ
слово, пришедъ кꙿ намъ на послѣдокъ д(ь)нїй, Іакове
бож(ь)ственне, перваго тѧ ꙗви Іеросалимлѧномъ пастырѧ
и ꙋчителѧ и вѣрна строителѧ таинствомъ доуховнымъ,
тѣмже тѧ почетаемь, Іакове апостоле. – Слава ин(ы)нѣ.
Богородиченъ: Ѡ бож(ь)ственнаѧ ходатайце богꙋ
и чловѣкѡмъ, смиреннꙋю сїю молитвꙋ мою богꙋ и сынꙋ
своемꙋ принеси и радости присносꙋщныѧ мене сподоби,
молю тѧ, всесвѧтаѧ богородице, тебе бо надеждꙋ имамь,
непотребный рабъ твой.
Сїѧ свѧтаѧ и бож(ь)ственнаѧ лїтꙋргїа свѧтагѡ, славнагѡ
и всехвалнагѡ апостола Іакѡва, брата господнѧ и
первагѡ архїепископа свѧтѣйшїѧ, божїѧ и великїѧ Іеросалимскїѧ
цр(ъ)кве, преведенна Еѵѳимїемь, патрїархомъ Терновскимъ,
з Греческагѡ на Славенскїй ꙗзыкъ, исправлена
же и ислѣдованиа їеромонахомъ Іѡаникїемъ Грекѡмъ.
© Софийски университет „Св. Климент Охридски“ 2011-2019

