
Текстов корпус
Бож(ь)ствнаа слꙋжба иже в свѧтыхь Василїа Великаго
Заглавие на латински:Werke des Patriarchen von Bulgarien Euthymius  (1375-1393) nach den besten Handschriften herausgegeben von Emil Kałužniacki. Wien 1901
Жанр:Служба
Автор:Патриарх Евтимий
Дата на ръкописа:XIV в.
Дата на превода:
Дата на преписа:XV в.
Правопис:Среднобългарски
Име на ръкописа:-----
Хранилище на ръкописа:Зографски манастир
Сигнатура на ръкописа:
Страници:с. 374-389
doc_iddoc_219
374
Бож(ь)ствнаа слꙋжба иже в свѧтыхь Василїа
Великаго.
Прѣднаписа сѧ въсе въ прѣднаписаной слоужбѣ
свѧтаго Іѡанна Златоꙋстагѡ. Пой из начѧла, ꙗкоже
тамо написано ест(ь), и егда речеши тамо: Ѡглашени,
главꙋ вашѫ господеви поклоните, тогда прѣиди зде.
Молитва ѡ оглашеных прѣжде свѧтаго
възношенїа: Господи боже нашъ, иже на небесехъ
живый и призираѫ на въсѣ дѣла своа, призри на рабы
твоѫ ѡглашеныѫ, поклоншѫѧ своѫ выѧ прѣд тобоѫ,
даждь имь легкое иго, сътвори их оуды свѧтыѫ своеѧ
цр(ъ)кве и сподоби их бани пакибытейстѣй, оставленїоу
грѣхѡм и ѡдѣнїоу нетлѣнїа въ познанїе тебѣ,
истинномоу богоу нашемоу, –
Възглаш: Да и ти съ нами славѧть прѣчьстное
и великолѣпное имѧ твое, отца и сына и свѧтаго доуха,
нинѣ и присно и въ вѣкы вѣкѡмь.
Дїаконъ: Еликѡ оглашени, изыдѣте; оглашенїи,
изыдѣте. – Елико ѡглашенїи, изыдѣте, да не кто ѡт
375
оглашеныхь. – Елико вѣрнїи, пакы и пакы мирѡмь
господоу помолим сѧ.
Молитва ѡ вѣрных пръваа по еже
прострѣти антїмисꙿ: Ты, господи, показа намь великое
се спасенїа таинꙿство, ты сподобиль еси нас, смѣреных и
недостойных рабь своих, быти слꙋжителѧ свѧтомоу твоемоу
жрътьвникоу. Ты доволны нас сътвори силоѫ свѧтаго
твоего доуха въ слоуженїе се, ꙗко да, неосѫждени ставше
прѣд свѧтоѫ славоѫ твоеѫ, принесемь тебѣ жрътвѫ
хвалѣ. Ты бо еси дѣйствоуѫ въсѣ въ въсѣхь; даждь,
господи, ѡ наших грѣсѣхь и ѡ людскых невѣдѣнїихь
приѧтнѣ быти жрьтвѣ нашей и благоприѧтнѣ прѣд тобоѫ.
Дїакѡн: Застѫпи, спаси, помилꙋй и съхрани нас,
боже, твоеѫ благод(ѣ)тїѧ. – Прѣмѫдрость
Възглаш: Ꙗко подобаеть ти въсѣка слава, чьсть
и покланѣнїе, ѡтцꙋ и сыноу и свѧтомоу доухоу, нинѣ и.
Дїакон: Пакы и пакы мирѡмь господꙋ.
Молитва вѣрныхъ втораа: Боже, посѣтивый
въ милостех и щедротах смѣренїе наше, поставлей нас,
смѣреныхь и грѣшных и недостойных рабь своих, прѣд
свѧтоѫ славоѫ твоеѫ слоужити свѧтомоу твоемоу
жрътьвникоу, ты оукрѣпи нас силоѫ свѧтаго твоего доуха въ
слꙋжбѫ сїѧ и даждь намь слово въ ѡтвръзенїе ꙋсть
наших, въ еже призывати благод(ѣ)ть свѧтаго твоего
доуха на хотѧщѫѧ прѣдставити сѧ дары.
Дїакѡн: Застѫпи, спаси, помилꙋй и съхрани
нас. – Прѣмѫдрост(ь).
Възглашь: Ꙗко да под дръжавоѫ твоеѫ въсегда
храними, тебѣ славѫ възсилаемь, ѡтцоу и сыноу и
свѧтомоу доухоу, нинѣ и присно и в(ъ вѣкы).
Молитва, ѧже творить їерей ѡ себѣ,
пѣваемоу херꙋвикꙋ: Никтоже достоинь ѡт свѧзавшїих
376
сѧ пльтьскыми похѡтми и сластꙿми приходити или
приближати сѧ или слꙋжити тебѣ, царю славы; еже бо
слоужити тебѣ, велико и страшно и самѣмь небесныимь
силамь. Нѫ ѡбаче ради неизреченнаго и безмѣрнаго ти
чловѣколюбїа непрѣложень и неизмѣнень быль еси чловѣкь
и архїерей намь быль еси и слоужебныѫ сеѫ и безкрьвныѫ
жрътвы свѧщеннодѣйство прѣдаль еси намь ꙗко владыка
въсѣхь. Ты бо единь, господи, боже нашь, ѡбладаеши
небесными и земными, иже на прѣстолѣ Хероувїмь
свѧтѣмь сѣдѧй иже Серафимѡмь господь и царь Ізраилевь,
иже единь свѧть и въ свѧтыхь почиваѫй. Тебе оубѡ
молѧ единого, благаго и благопослоушливаго, призри на
мѧ, грѣшнаго и непотребнаго раба своего, и ѡчисти ми
доушѫ и ср(ъ)дце ѡт съвѣсти лѫкавны и доволна сътвори
мѧ, силоѫ свѧтаго твоего доуха ѡбльчена въ свѧтительства
благод(ѣ)ть, прѣдстати свѧтѣй твоей сей трапезѣ
и свѧщеннодѣйствовати свѧтое и прѣчистое твое тѣло и
ч(ь)стнѫѧ крьвь. Къ тебѣ бо прихождѫ, прѣклонь
моѫ выѧ, и молѧ ти сѧ, не ѡтврати лица твоего ѡт
мене, ни же ѡтрини мене ѡт отрокь твоихь, нѫ сподоби
принесеномь быти мноѫ, грѣшнымь и недостойнымь рабомь
твоимь, дарѡмь симь. Ты бо еси приносѧй и приносимый
и прїемлемый и раздаваемый, Христе, боже нашь, и тебѣ
славѫ възсилаемь съ безначѧлныим ти отцемь и прѣсвѧтымь
и благымь и живѡтворѧщїим ти доухѡм нинѣ
и присно и въ вѣкы вѣкѡм.
И по поставлени свѧтых дарѡвь глаголеть
дїакѡн: Исплънимь молитвы нашѫ кь господꙋ. –
О прѣдложеных чьстныих дарѣх, господоу помолим сѧ. –
О свѧтѣмь храмѣ семь и иже съ вѣроѫ и благогѡвѣнїемь
и страхѡмь божїимь въходѧщихь въ нь, господоу
помолим сѧ. – О избавити сѧ намь ѡт въсѣкоѫ скръби
и нѫждѫ, господꙋ.
377
Молитва принѡшенїа по еже на свѧтѣй
трапезѣ свѧтыимь дарѡмь положити сѧ:
Господи, боже нашь, създавый нас и приведь въ жизнь сїѫ,
показавый намь пѫтѧ въ спасенїе, даровавый намь небесных
тайнь ѡткрьвенїе, ты еси положивый нас въ слꙋжбѣ
сей силоѫ свѧтаго твоего доуха, благоволи оубо, господи,
еже быти намь слоужителем новаго твоего завѣта, слꙋжителемь
свѧтыихь твоих тайнь. Прїими нас приближаѫщих
сѧ свѧтомоу твоемоу жрьтьвникоу по множьствоу милости
твоеѫ, ꙗко да бѫдемь достойни еже приносити тебѣ словеснѫѧ
сїѫ и безкръвнѫѧ жрьтвѫ ѡ наших грѣсѣх и ѡ
людьскыих невѣдѣнїих, ѧже прїемь въ свѧтый и прѣнебесный
и мысльный свой жрътьвникь, въ вѡнѧ благоѫханїа,
възпосли намь благод(ѣ)ть свѧтаго твоего доуха.
Призри, боже, на ны и виждь слоужбѫ нашѫ сїѫ и
прїими ѫ, ꙗкоже прїѫть Авелѡвы дары, Нѡевы жрьтвы,
Авраамова въсесъжеженїа, Мѡѵсеѡва и Аарѡнова
свѧщеничьства, Самꙋилева мирнаа. Ꙗкоже приѫть ѡт свѧтыхь
своихь апостоль истиннѫѧ сїѫ слꙋжбѫ, сице и ѡт рѫкь
наших грѣшныих прїими дары сїѫ благостїѧ своеѫ, господи,
ꙗко да, сподобльше сѧ слꙋжити непорѡчно свѧтомоу твоемоу
жрътьвникоу, ѡбрѧщемь мъздѫ вѣрныхь и мѫдрых строителей
въ д(ь)нь страшный въздаанїа твоего праведнагѡ.
Дїаконъ: Застѫпи, спаси, помилꙋй и съхрани
нас, боже, твоеѫ благод(ѣ)тїѫ. – Д(ь)не въсего съвръшена,
свѧта, мирна и безгрѣшна ꙋ господа просим. –
Аг҃гела мирна, вѣрна наставника и хранителѣ доушамь и
тѣлѡмь нашимь ꙋ господа просим. – Милость и
wставлен·е грýхwмь и съблазном нашимь оу Господа просим. –
Добрыих и полезныих доушамь нашимь и мира въсемоу
мирꙋ ꙋ господа. – Прѡчее лѣто живѡта нашего въ мирѣ
и въ покаани скончати оу господа просимь. – Хрїстїанскыѫ
378
кончины живѡта нашего, безстрастны, непостыдны,
мирны и добрый ѡтвѣть на страшнѣмъ сѫдищи Христовѣ
просимь. – Прѣсвѧтѫѧ, чистѫѧ прѣблагословенѫѧ
владычицѫ нашѫ богородицѫ и приснодѣвы Марїѧ съ
въсѣми свѧтыми помѣнѫвше, сами себе и дрꙋгь дрꙋга и
вес(ь) живѡт нашь Христоу богоу прѣдадимь.
Възглаш: Щедрѡтами единорѡднааго сына твоего,
съ нимже благословень еси съ прѣсвѧтымь и благымь и
живѡтворѧщїим ти доухѡмь нинѣ и присно и въ вѣкы
вѣкѡмь. – Мирь въсѣм.
Дїакѡн: Възлюбимь дрꙋгь дрꙋга, да единомыслїем
исповѣмы.
И по еже дати цѣлѡванїе глаголеть дїакѡн:
Двери, двери. Мѫдростїѫ вънмѣмь.
Дїаконъ: Станѣмь добрѣ, станѣмъ съ страхѡмь,
вънмѣмь свѧтое възношенїе съ мирѡм приносити.
Възглашь: Благодѣть господа нашего Ісоуса
Христа и любы бога и ѡтца и причѧстїе свѧтаго доуха
бѫди съ въсѣми нами. – Гѡрѣ имѣимь ср(ъ)дца. –
Благодаримь господа.
Свѧщенникь, прѣклѡн(ь) сѧ, молит сѧ:
Сый владыко господи, боже отче, въседръжителю покланѣемый,
въ истинѫ и праведнѡ и подобно велелѣпїоу
свѧтынѧ твоеѫ тебе хвалити, тебе пѣти, тебе благословити,
тебѣ покланѣти сѧ, тебе благодарити, тебе славити единого
, въ истинѫ сѫщаго бога, и тебѣ приносити въ
ср(ъ)дци съкроушенѣ и доусѣ смѣренѣ словеснѫѧ сїѧ
слꙋжбѫ нашѫ, ꙗко ты еси даровавый намь познанїе твоеѫ
истины. И кто доволень глаголати силы твоѧ, слышаны
сътворити въсѧ хвалы твоѫ или повѣдати чюдеса твоа
въ въсѣко врѣмѧ, владыко, владыко въсѣчьскых, господи
небесе и землѧ и въсѣкоѫ твари видимыѫ и невидимыѫ,
379
сѣдѧй на прѣстолѣ славы и призираѫ бездны,
безначѧлне, невидиме, непостижиме, неѡписанне, непрѣмѣнне,
отче господа нашего Ісоуса Христа, великаго бога и спаса
оупованїа нашего, иже есть ѡбразь благости, печать равноѡбразна,
собѡѫ показоуѫ тебе ѡтца, слово живѡе, богь
истинный, прѣвѣчнаа прѣмѫдрѡсть, живѡт, освѧщенїе,
сила, свѣтъ истинный, ѡт негоже доухь свѧтый ꙗви сѧ,
истинный доухь, сынѡположенїа дарованїе, обрѫченїе бѫдѫщаго
наслѣдїа, начѧло бѫдѫщїихь благь, животворѧщїа
сила, источникь освѧщенїа, ѡт негоже въсѣ тварь, словеснаа
же и мысльнаа, ꙋкрѣплѣема тебѣ слоужить и тебѣ непрѣстанное
въсилаеть славословїе, ꙗко всѣ рабѡтна тебѣ.
Тебе бѡ хвалѧть аг҃гели, архаг҃гели, прѣстѡли, гѡсподства,
начѧла, власти, силы и многоочитаа Херꙋвїмь, тебѣ прѣдстоѫть
окр(ъ)сть Серафїми, шесть криль единомоу и
шесть криль единомꙋ. И двѣма ꙋбо покрываахѫ лица своа,
двѣма же ногы, и двѣма лѣтаѫще, възываахѫ единь
къ дрꙋгомоу непрѣстанными ꙋсты, немлъчными
славословенїи –
Възглаш: Побѣднѫѫ пѣснь поѫща, въпїѫща,
възываѫща и глагѡлѧща.
Іерей прѣклѡн(ь) сѧ, молит сѧ: Съ сими
блаженными силами, владыкѡ чловѣколюбче, и мы грѣшнїи
въпїемъ и глаголемъ: Свѧтъ еси въ истинѫ и прѣсвѧть
и нѣст(ь) мѣры великолѣпїоу свѧтынѧ твоеѧ, и прѣподобень
въ всѣх дѣлѣхь твоих, ꙗко правдоѫ и сѫдомь
истинныимь въсѣ навель еси на ны. Създавь бо чловѣка,
пръсть въземь ѡт земѧ, и ѡбразомь своимь, боже, почьть,
положи его въ раи, пищѫ бесъмрьтныѫ жизни и наслаждение
вѣчныих благь въ съхранѥнїи заповѣдей твоих
380
заповѣдавь емоу. Нѫ прѣслоушавша тебе, истиннаго бога,
създавшаго и, и льстїѫ зьмїевоѫ прѣльщена, оумръщвена
же своимь емоу прѣстѫпленїемь, изгна егѡ правдѡсѫдїемь
своимь, боже, из раꙗ въ мирь съй, и възврати въ землѧ,
ѡт неѫже възѧть быст(ь), съдѣваѫ емоу пакыбытїемь
спасенїе ѡ самомь Христѣ твоемь. Не бѡ ѡтврати сѧ
създанїа своего до конца, еже сътвориль еси, блаже, ни же
забыть дѣло рѫкь своих, нѫ посѣти многоѡбразнѣ за
милоср(ъ)дїе милости твоеѫ. Пророкы послаль еси, сътвориль еси
силы свѧтыми своими, иже на къждо рѡд и
рѡд оугождьшими ти. Глаголаль еси намь ꙋсты рабь
твоих, пророкь, провъзвѣщаѫ намь хотѧщее быти спасенїе,
закѡнь даль еси на помощь, аг҃гелы поставиль еси хранителѧ.
Егда же прїиде исплъненїе врѣменемь, глагола намъ
сынѡмъ своимъ, имже и вѣкы сътвориль еси. Иже
ест(ь) сїанїе славы твоеѫ и образъ състава твоего, носѧ
же въсѣчьскаа глаголѡмъ силы своеѧ, не въсхыщенїемь
въмѣни, еже быти равень тебѣ, богоу и ѡтцоу, нѫ, богь
сый прѣвѣчный, на земли ꙗви сѧ и съ чловѣкы поживе,
и ѡт дѣвы свѧтыѫ въпльщь сѧ, истьщи себе, зракь
раба прїемь, съѡбразень бывь тѣлоу смѣренїа нашего, да
съѡбразны нас сътворить ѡбразоу славы своеѧ. Елма бо
чловѣка ради грѣх въниде въ мирь и ради грѣха съмрьть,
благоволи единорѡдный твой сынь, сый въ нѣдрѡх тебѣ,
богоу и ѡтцоу, рѡждꙿ сѧ ѡт жены, свѧтыѫ богородицѫ
и приснодѣвы Марїѧ, бывь под закономь, осѫдити грѣхь
пльтїѧ своеѧ, ꙗко да иже ѡ Адамѣ оумершеи оживотворѧт сѧ
ѡ самомь Христѣ твоемь. И поживь въ мирѣ
семь, даст(ь) повелѣнїа спасителнаа, ѡставль нас ѡт льсти
идѡлꙿскыѧ, приведь въ познанїе тебе, истиннаго бога и
ѡтца, стѧжавь себѣ люди богатны, царское свѧщенїе,
ѧзыкь свѧть. И ѡчищь водоѫ и ѡсвѧщь доухѡм свѧтымь,
даст(ь) себе измѣнѫ съмрьти, еѧже дръжими
бѣхомь продани под грѣхѡмь. И съшед кр(ъ)стомь въ
381
адь, да испльнить собоѫ въсѣ, раздрѣши болѣзни съмрьтныѫ.
И въста въ третїй д(ь)нь, пѫть сътворивь въсѣкой
плъти еже изь мрьтвых въскръсенїемь, понеже невозможно
бѣ дръжати сѧ тлеѫ начѧлникоу жизни. Быст(ь) начѧло
ꙋмершимь прьвѣнець из мрьтвых, да бѫдеть тъ въсѣ
въ въсѣхь прьвьствоуѫ, и въшед на небеса, сѣде ѡ
деснѫѧ величьствїа твоего на высѡкых. Иже и въздаст(ь)
комоуждо по дѣлѡх его, остави же намь въспоминанїа
спасныѫ его страсти сїа, ꙗже прѣдложихѡм по своих его
заповѣдех. Хотѧ бо изыти на волнѫѧ и приснопомнимѫѧ
и живѡтворнѫѧ своѫ съмрьть, въ нѡщь, въ нѧже прѣдасть
себе за мирскый живѡть, прїемь хлѣбь на свѧтыих
своих и прѣч(ь)стныих рѫках и показавь тебѣ, богоу и
отцоу, благодаривь, благословивь, освѧтивь, прѣломивь, –
Възглашь: Дасть свѧтыимь своимь оученикѡмь
и апостоломь, рекь: Примѣте, ꙗдите, се есть тѣло мое,
ломимое за вы въ ѡставленїе грѣхѡмъ.
Іерей тай: Подѡбнѣ и чашѫ, ѡт плода лознаго
прїемь, раствори, благодаривь, благословивь, освѧтивь. –
Възглаш: Дасть свѧтыимь своимь оученикѡм и
апостоломь, рекь: Пїйте ѡт неѫ въси, се ест(ь) кръвь
моа нѡваго завѣта, изливаема за вы и за многы въ
ѡставленїе грѣхѡмь.
Іерей, прѣклон(ь) сѧ, молит сѧ: Се творите
вь мое въспоминанїе. Елижди бо аще ꙗсте хлѣбь съ и
чашѫ сїѫ пїете, моѫ съмр(ь)ть възвѣщаете, мое въскр(ѣ)сенїе
исповѣдаете. Поминаѫще оубо, владыко, и мы
спасныѫ его заповѣди животворѧщаго кр(ъ)ста, трид(ь)невнаго
погребенїа, еже из мрътвых въскр(ѣ)сенїе, еже на
небеса възшествїа, еже ѡ деснѫѧ тебе, бога и ѡтца, сѣденїе
и славное и страшное второе его пришествїе, –
Възглаш: Твоа ѡт твоих тебѣ приносѧще о въсѣх
и за въсѧ, –
382
Людїе: Тебе поемь, тебе благодарим.
Іерей, прѣклон(ь) сѧ, молит сѧ. Сего ради,
владыко прѣсвѧтый, и мы грѣшнїи и недостойнїи раби
твои, сподобльшеи сѧ слоужити свѧтомоу твоемоу жрътьвникоу
не ради правды нашеѫ, не бѡ сътворихѡмь что
благо на земли, нѫ за милоср(ъ)дїе щедроть твоих, ихже
излїаль еси ѡбилно на ны, надѣѫще сѧ, приближаем сѧ
свѧтомоу твоемоу жрътьвникоу и, прѣдложьше подобоѡбразнаа
свѧтаго тѣла и кръве Христа твоего, тебѣ
молим сѧ и тебѣ припадаем, свѧтый свѧтых, благоволенїемь
твоеѫ благости да прїидеть доухь твой свѧтый на
ны и на прѣдлежѫщѫѧ дары сїѧ и благословити ѫ и
ѡсвѧтити и показати. –
И въсклѡн(ь) сѧ, знаменаеть свѧтыѫ
дары, глаголѧ: Хлѣбь ꙋбо съй самое чьстное тѣло
господа и бога и спаса нашего Ісоуса Христа, –
Дїакѡн: Аминь.
Іерей: А иже въ чаши сей самаа чьстнаа кръвь
господа и бога и спаса нашего Ісоуса Христа. –
Дїакѡн: Аминь.
Іерей: Излїаннаа за мирскый живѡть.
Дїакон: Аминь, трищи.
Іерей, прѣклон(ь) сѧ, молит сѧ: Нас же въсѣх,
иже ѡт единого хлѣба причѧщаѫщих сѧ и чашѫ, съедини
дроугь дроуга въ едино доуха свѧтаго ѡбщенїе и нїединомоу
нас въ сѫд или въ ѡсѫжденїе сътвори, нѫ да
ѡбрѧщемь милость и благод(ѣ)ть съ въсѣми свѧтыми,
иже ѡт вѣка тебѣ оугождьшими прѣѡтци, отци, патрїархы,
прорѡкы, апостолы, проповѣдникы, благовѣстникы,
мѫченикы, исповѣдникы, ꙋчителїи и въсѣцѣмь доухѡмь
праведных, въ вѣрѣ скончавшїим сѧ.
383
Възглаш: Изрѧднѡ прѣчистѣй, чистѣй, прѣблагословенѣй
владычици нашей богородици и приснодѣвѣй
Марїи.
Дїакѡнь поминаеть ꙋмершїх їерей же,
прѣклон(ь) сѧ, молит сѧ: Свѧтаго Іѡанна пророка
прѣдтечѧ и кр(ъ)стителѣ, свѧтыхь и славныих апостоль,
свѧтаго, имѧ рек, емꙋже и памѧть творимъ, и въсѣхъ
свѧтыхь твоихь, ихже моленїемъ посѣти нас, боже, и помѣни
въсѣхь ꙋсопшїихь въ надежди въскр(ъ)сенїа жизни
вѣчныѫ и оупокой их, идеже посѣщаеть свѣть лица твоего.
Еще молим сѧ, помѣни, господи, свѧтѫѫ своѧ съборнѫѧ
цр(ъ)ковь, ꙗже ѡт конець до кѡнець въселеныѫ, и оумирї
ѧ, ѫже стѧжа чьстноѫ кръвїѫ Христа твоего, и свѧтый
храмь съй добрѣ оутвръди даже до скончанїа вѣка.
Помѣни, господи, иже дары сиѫ тебѣ принесшїихь и ѡ
ихже и ихже ради и за нѧже сїа принесошѫ сѧ. Помѣни,
господи, плодѡносѧщїихь и добротворѧщїихь въ свѧтыихь
твоихь цр(ъ)квах и поминаѫщїих нищѧѫ, възмъзди их
бѡгатыми свѡими и небесныими дарѡванїи, дарꙋй имь въ
мѣсто земныихь небеснаа, въ мѣсто врѣменныих вѣчнаа,
въ мѣсто тлѣнныихь нетлѣнꙿнаа. Помѣни, господи, иже
въ дѣвꙿствѣ и благогѡвѣнїи и постничьствѣ и чьстнѣ
жительстви прѣбываѫщїихь. Помѣни, господи, благочьстивѣйшѫѧ
и вѣрнѣйшѫѧ царѧ нашѧ, ихже ѡправда царствовати
на земли. Ѡрѫжїемь истины, орѫжїемь благоволенїа
вѣнчай ихь, осѣни над главою их въ д(ь)нь брани, оукрѣпи
мышцѫ их, възнеси десницѫ их, оукрѣпи царство их,
покори имь въсѧ варꙿварскыѫ ѧзыкы, иже бранемь хотѧщѫѧ.
Дарꙋй имь глѫбокь и неѡтемлемый мирь, глаголи
въ ср(ъ)дци их благаа ѡ цр(ъ)кви твоей и о въсѣх
людех твоих, ꙗко да въ тишинѣ их тихѡ и безмльвно
житїе поживемь въ въсѣкѡмь благочьсти и чистотѣ.
Помѣни, господи, въсѣко начѧло и власть и иже въ
384
полатѣ братїѧ нашѧ и въсѧ вѡѧ. Благыѫ въ благочьсти
съблюди, лѫкавыѧ благы сътвори благостиѫ своеѫ. Помѣни,
господи, прѣдстоѫщѫѧ люди твоѫ и иже ради
благословнѫѧ вины оставшѫѧ и помилоуй их и нас по
множьствꙋ милости твоеѫ. Скрѡвища их испльни въсѣкого
блага, съпрѫжницѧ их въ мирѣ и единомысли съблюди,
младенцѧ въспитай, юнѡсть накажи, старѡсть оукрѣпи,
малодоушныѫ ꙋтѣши, расточеныѫ събери, заблѫждшѫѧ
обрати и съвъкоупи свѧтѣй своей съборнѣй и апостольстѣй
цр(ъ)кви. Съмѫщаемыѫ ѡт доухѡвь нечистыих
свободи, съ плаваѫщими плавай, съ пѫт(ьш)ествоуѫщими
шествꙋй, вдовицам бѫди застѫпникь, нищїимь помощникь,
плѣненыѫ свободи, недѫжныѫ исцѣли. Ѧже въ темницах
и роудах и заточенїих и гѡркыихь работах и въ въсѣкой
скръби и нѫжди и ѡбꙿстоани сѫщих помѣни, боже, и
въсѣхь молѧщих сѧ величьствоу благоѫтробїа твоего и
любѧщихь и ненавидѧщих нас и заповѣдавших намь недостойнымь
молити сѧ о них. И въсѧ люди твоѫ помѣни,
господи, боже нашь, и на въсѣх излїай богатѫѧ своѫ
милость, въсѣмь подаѫ ꙗже къ спасенїоу прошенїа. И ихже
мы не помѣнѫхѡмь невѣдѣнїемь или забьвенїемь или
мнѡжьствомь имень, самь помѣни, боже, вѣды когѡждо
ѡт чрѣва матери егѡ. Ты бо еси, господи, помощь беспомощнымь,
надежда безнадежнымь, обꙋреваемымь спась,
плаваѫщїимь пристанище, бѡлѧщїимь врачю. Самь въсѣмь
въсѣкь бѫди, вѣды когождо и прошенїе его, дѡмь и
потрѣбѫ его. Избави, господи, град съй и въсѣкъ град
и странѫ ѡт гладѣ, гꙋбительства, трѫса, потѡпа, ѡгнѣ,
меча, нашествїа иноплеменникь и ѡт междѡсобныѫ брани.
Възглаш: Въ пръвыихь помѣни, господи, архїепископа
нашего, имѧ рек, егоже даждь свѧтыимь твоимь
385
цр(ъ)квам, въ мирѣ, цѣла, чьстна, здрава, дльгод(ь)ньствꙋѫща,
право правѧща слово твоеѫ истины.
Іерей, прѣклон(ь) сѧ, молит сѧ: Помѣни,
господи, въсѣко архїепїскѡпꙿство православных, право правѧщих
слово твоеѫ истины. Помѣни, господи, по множьствоу
щедрѡт твоих и мое недостоинство, прости ми въсѣко
съгрѣшенїе, вѡлное же и невѡлное, и да не ради моих
съгрѣшенїй възбраниши благод(ѣ)ти свѧтаго твоегѡ доуха
ѡт прѣлежѫщїихь дарѡвь. Помѣни, господи, патрїарха кѵр
Евꙿѳѵмїа, сїа написавшаго, помѣни, господи, въсѣко презвитерꙿство,
еже ѡ Христѣ слꙋженїе и весь свѧщенничьскый
чинь, и да ниединогоже ѡт нас посрамиши ѡт обꙿстоѫщих
свѧтый твой жрътьвникь. Посѣти нас благостїѫ твоеѫ,
господи, ꙗви сѧ намь богатыми своими щедрѡтами.
Благоразстворены и полезны въздꙋхы намь дарꙋй, дъждѧ
мирны къ плодѡношенїоу подаждь, благослови вѣнець
лѣтоу благостїѫ твоеѫ. Оустави раздѡ(ры) цр(ъ)ковныѫ,
ꙋгаси въстанїа ѫзычьскаа, ересей въстанїа въ скорѣ раздроуши
силоѫ свѧтаго твоего доуха. Въсѣх нас прїими
въ царство свое, сыны свѣта и сыны д(ь)не показавь. Твой
мирь и твоѫ любѡвь дароуй намь, господи, боже нашь,
въсѣ бо въздаль еси намь, –
Възглашь: И даждь намь единѣми оусты и
единѣмь ср(ъ)дцемь славити и въспѣвати прѣчьстное и
великолѣпное имѧ твое, ѡтца и сына и свѧтаго доуха,
нинѣ и присно и въ вѣкы вѣкѡм.
Възглашь: И да бѫдѫть милости великааго бога
и спаса нашего Ісоуса Христа съ въсѣми нами.
Дїакон: Въсѧ свѧтыѫ помѣнѫвше, пакы и пакы
мирѡмь господꙋ. – О принесеных и освѧщенныхь чьстныих
дарѣх, господоу пом(олим сѧ). – Ꙗко да чловѣколюбець
386
богь нашь, прїемый их въ свѧтый и прѣнебесный
и мысльный свой жрътьвникь, въ вонѧ благоѫханїа, възпослеть
намь благод(ѣ)ть и дарь свѧтаго доуха, помол(им
сѧ). – О избавити сѧ намь ѡт въсѣкоѫ скръби, гнѣва
и нѫждѧ, господꙋ.
Іерей, прѣклѡн(ь) сѧ, молит сѧ: Боже нашъ,
боже еже спасати, ты нас наоучи благодарити тѧ достойно
ѡ благодѣанихь твоих, ихьже сътвориль еси и
твориши съ нами. Ты еси богь нашь, прїемый дары сїѫ:
ѡчисти нас ѡт въсѣкоѫ сквръны пльти и доуха и наоучи
съвръшати свѧтынѧ въ страсѣ твоемь, ꙗко да, въ
чистѣ свѣдѣнїи съвѣсти нашеѫ приемлѧще чѧсть свѧтынь
твоих, приединим сѧ свѧтомоу тѣлоу и кръви Христа
твоего и, прїемше та достойнѣ, имамы Христа живѫща
въ ср(ъ)дцихь наших и бѫдемь цр(ъ)ковь свѧтомоу твоемоу
доухꙋ. Ей, боже нашь, и да ниединогоже нас повинна
сътвориши страшныимь твоимь симь и небесныимъ тайнамь,
ни же немощны доушеѫ и тѣлѡмь, ѡт еже недостойнѣ
причѧщати сѧ имь, нѫ даждь намь даже до
послѣднѣго нашего издыханїа достойнѣ подемати надеждѫ
свѧтынь твоих, въ наслѣдїе жизни вѣчныѫ, въ ѡтвѣть
благоприѧтень еже на страшнѣмь сѫдищи Христа твоего,
ꙗко да ꙋбѡ и мы съ въсѣми свѧтыми, иже ѡт вѣка
тебѣ благоꙋгождьшими, бѫдемь причѧстници вѣчныихь
твоих благь, ихже оуготоваль еси любѧщим тѧ, господи.
Дїакон: Застѫпи, спаси, помилꙋй и съхрани нас,
боже, твоеѧ благодѣтїѫ. – Д(ь)не въсего съвръшена,
свѧта, мирна и безгрѣшна ꙋ господа. – Аг҃гела мирна,
вѣрна наставника и хранителѣ доушамъ и тѣломъ нашимъ
ꙋ господа. – Милость и ѡставленїе грѣхѡмъ и съблазномь
нашимꙿ ꙋ господа просим. – Добрых и полезных
доушамъ нашимъ и мира въсемꙋ мирꙋ ꙋ господа просимъ. –
Прѡчее лѣтѡ живота нашего въ мирѣ и покаани
387
скончати ꙋ господа просимъ. – Хрїстїанскыѫ кончины
живѡта нашего, безстрастны, непостыдны, мирны и добрый
ѡтвѣть на страшнѣмь сѫдищи Христовѣ просим. –
Единенїе вѣры и причѧстїе свѧтаго доуха испросивше,
сами себе и дроугь дрꙋга и вес(ь) живѡт нашь Христꙋ
богꙋ прѣда(дим).
Възглаш: И сподѡби нас, владыко, съ дръзновленїемь
неѡсѫжденно смѣти призывати тебе, небеснааго
бога ѡтца, и глаголати:
Людїе: Отче нашь, иже еси.
Възглаш: Ꙗко твое ест(ь) царство и сила и слава,
отца и сына и свѧтаго доуха, нинѣ и присно и въ вѣкы
вѣкѡм. – Мирь въсѣмъ. – Главы нашѧ.
Іерей, прѣклѡн(ь) сѧ, молит сѧ: Владыко
господи, отче щедрѡт и боже въсѣкыѫ оутѣхы, прѣклоншїихь
тебѣ своѫ выѧ благослови, освѧти, съхрани, огради,
оукрѣпи, ѡт въсѣкогѡ дѣла зла ѡтврати, въсѣкомоу же
дѣлоу доброу съвъкоупи и сподоби неосѫжденно причѧстити сѧ
прѣчистыхь и живѡтворѧщїихь тайнь, въ
ѡставленїе грѣхѡмь, въ доуха свѧтажго причѧстїе –
Възглашь: Благод(ѣ)тїѧ и щедротами и чловѣколюбїемь
единорѡднааго сына твоего, съ нимже благословень еси
съ прѣсвѧтымь и благымь и животворѧщїим
ти доухѡм нинѣ и присно и въ вѣкы вѣкѡмъ.
Іерей, прѣклѡн(ь) сѧ, молит сѧ: Вънми, господи
Ісоусе Христе, боже нашь, ѡт свѧтаго жилища своего
и ѡт прѣстола славы царствїа твоего и прїиди, въ еже
ѡсвѧтити нас, иже гѡрѣ съ ѡтцемь сѣдѧй и зде невидимо
съ нами сый, и сподоби дръжавноѫ си рѫкоѫ
подати намь прѣчистаго тѣла твоего и чьстныѧ кръве и
388
нас ради въсѣмь людемъ. – И въсклѡн(ь) сѧ трїщи и
въздвигь свѧтый агнецъ, възывает велегласно: Вънмѣмь,
свѧтаа свѧтимь. – И по тѡм раздраблѣеть свѧтый
агнець на четыри чѧсти и поставить кръстаѡбразно,
и въземъ ѡбѣма пръстома десныѫ рѫкы горнѧѫ чѧст(ь)
и знаменает съ неѫ над свѧтыимъ потыремъ и вълагаеть
ѧ въ нь, глаголѧ: Исплъненїе свѧтаго доуха, аминь. –
Таже въливаеть тѡплотѫ, глаголѧ: Тѡплота, дарь свѧтаго
доуха, амин. – И тако причѧщает сѧ по ѡбычаꙋ.
Молитва по причѧщени: Благодарим тѧ, господи,
боже нашъ, о причѧщенїи свѧтыхь, прѣчистых,
бесъмрътныихь и небесныихь тайнь, ихже даль еси намь,
на благодѣанїе и ѡсвѧщенїе и исцѣленїе доушамъ нашимъ
и тѣлесемь. Самь, владыко въсѣхь, даждъ быти намъ
причѧщенїе свѧтаго тѣлесе и кръве Христа твоегѡ въ
вѣрѫ непостыднѫѧ, въ любѡвь нелицемѣрнѫ, въ испльненїе
прѣмѫдрости, въ исцѣленїе доуши и тѣлꙋ, въ
ѡтгнанїе въсѣкогѡ съпротивна, въ съблюденїе заповѣдей
твоих, въ ѡтвѣть благоприѧтень еже на страшнѣмь
сѫдищи Христа твоегѡ.
Дїакѡн: Прости приемше бож(ь)стьвных, свѧтыхь,
прѣчистых, бесьмр(ъ)тных, небесных и животворѧщїих
Христовь тайнь, благодаримь господа. – Застѫпи, спаси,
помилꙋй и съхрани нас, боже, твоеѫ благод(ѣтїѫ). –
Д(ь)нь всь съвръшень, свѧть, мирень и безгрѣшень
испросивше, сами себе и дрꙋгь дрꙋга и вес(ь) живѡт нашь
Христꙋ богꙋ прѣдадимь.
Възглаш: Ꙗко ты еси освѧщенїе наше и тебѣ
славѫ възсилаемъ, ѡтцоу и сыноу и свѧтомꙋ доухꙋ нинѣ
и присно и въ вѣкы вѣкѡмъ. – Съ мирѡмь изыдѣмъ.
Дїаконь: Господꙋ помолим сѧ.
389
Молитва за амвонѡм възглашаема: Благословѧй
благословѧщѫѧ тѧ, господи, и свѧтѧ оуповаѫщих
на тѧ, спаси люди своѫ и благослови достоанїе твое.
Исплъненїе цр(ъ)кве твоеѫ съхрани, освѧти любѧщѫѧ
благолѣпїе храма твоего. Ты ѧ възпрослави бож(ь)стъвноѫ
твоеѫ силѡѫ и не ѡстави нас, ꙋповаѫщїихь на тѧ. Мирь
мирꙋ твоемꙋ дарꙋй, цр(ъ)квамь твоимъ, свѧщенникѡмъ,
царемъ нашимь, воемь и въсѣмь людемь твоимь. Ꙗко
въсѣко даанїе благо и въсѣкь дарь съврьшень съвыше
есть, съходѧ ѡт тебе, ѡтца свѣтомь, и тебѣ славѫ и
благодаренїе и покланѣнїе възсилаемь, ѡтцоу и сынꙋ и
свѧтомоу доухоу, нинѣ и присно и въ вѣкы вѣкѡмь.
Молитва, вънегда потрѣбити свѧтаа:
Ѡтвръзе сѧ и съвръши сѧ, елико по нашей силѣ, Христе,
боже нашь, твоего съмотренїа таиньство. Имамы бѡ
съмр(ъ)ти твоеѫ памѧт(ь), видѣхѡмь въскр(ѣ)сенїа твоего
ѡбразь, исплънихѡм сѧ нескончаемыѫ жизни, насладихѡм
сѧ неистьщаемыѫ пищѫ, ейже и въ бѫдѫщемь вѣцѣ
въсѣхь нас сподобити сѧ благовѡли благодѣтїѧ прѣчистаго
ти отца и свѧтаго и животворѧщаго ти доуха нинѣ
и присно и въ вѣкы вѣкѡм, амин.
© Софийски университет „Св. Климент Охридски“ 2011-2019

