
Текстов корпус
Бож(ь)ствнаа слꙋжба свѧтых литꙋргїа дїакѡнскаа кѵрї Еѵѳѵмїа, патрїарха Трьновскаго
Заглавие на латински:-
Жанр:Служба
Автор:Патриарх Евтимий
Преведен?:да
Дата на ръкописа:ХІV в.
Дата на превода:ХІV в.
Дата на преписа:ХІV в.
Правопис:Среднобългарски
Име на ръкописа:Свитък пергаментен
Хранилище на ръкописа:Зографския манастир
Сигнатура на ръкописа:
Издание:Werke des Patriarchen von Bulgarien Euthymius  (1375-1393) nach den besten Handschriften herausgegeben von Emil Kałužniacki. Wien 1901, с. 283-306.
Страници:283-306
doc_iddoc_220
283
Бож(ь)ствнаа слꙋжба свѧтых литꙋргїа дїакѡнскаа
кѵрї Еѵѳѵмїа, патрїарха Трьновскаго.
І. Егда хѡщеть їерей бож(ь)стъвнѫѧ съвръшати
слоужбѫ, дльжень ест(ь) пръвѣе мирень быти съ всѣми
и не имѣти ничто ни на когоже и ср(ъ)дце, елика
сила, очищати ѡт скврънных помышленїй, въздръжати
же сѧ и мало ѡт свечера и трѣзвити даже до врѣменѣ
литоургїи. Врѣмени же наставшоу, по еже сътворити
обычное настоѧщомоу метанїе, въхѡдѧт въ цр(ъ)ковъ
свѧщенникъ коупно и дїакѡнъ и творѧт метанїе
прѣдь свѧтыми икѡнами и на ѡбѣ странѣ и тако
284
въхѡдѧт вь свѧтый олтарь и творѧт метанїе прѣд
свѧтоѫ трапезоѫ и глаголѧт молитвѫ сїѫ: Господи, боже
мой, посли ми силѫ съ высоты свѧтыѧ славы своеѧ и
оукрѣпи мѧ на дѣло слоуженїа сего, въ еже прѣдстати
неосѫжденно прѣсвѧтомꙋ ѡлтарю и свѧщенстводѣйствовати
свѧтѫѧ твоѫ слоужбѫ сїѫ, ꙗко благословень еси въ
вѣкы, аминь.
ІІ. И тако възмет къждо стїхарь свой въ рѫках
своих, и тако творѧть поклѡны трї къ въстокѡм, глаголѧще
въ себѣ. Боже, оцѣсти мѧ грѣшнаго и помилоуй
мѧ. Таже прѣкланѣет сѧ дїакѡнъ къ свѧщеннїкоу, дръжѫ
въ рѫцѣ своей стїхарь съ ꙋраремь, и глаголеть: Благослови,
владыко, стїхарь съ оураремь. И глаголетъ свѧщенникь:
Благословень богъ нашь всегда и нинѣ и присно.
И тако станеть къждо на своемь мѣстѣ. И облачѧще сѧ
въ стїхарь, глаголет къждо къ себѣ сице: Да възрадует сѧ
доуша моа о господи; облѣче бѡ мѧ въ ризѫ
спасенїа и одеждеѫ нетлѣнїа одѣа мѧ; ꙗко на жениха
възложи на мѧ вѣнець и ꙗко невѣстѫ оукраси мѧ
красотоѫ. Всегда и нинѣ и прїсно. И тако цѣлоуеть
дїакѡнъ ѡрарь и възлагаеть его на лѣвое рамо,
глаголѧ: Свѧтъ, свѧтъ, свѧтъ.
ІІІ. По том налагаеть епитрахїль, глаголѧ: Благо-
словень богъ, изливаѫй благод(ѣ)ть своѫ на свѧщенникы
285
своѫ, съходѧщѫѧ на брадѫ Ааронѫ, съходѧщѫѧ на
ѡметы одеждѫ его. Всегда и нинѣ и присно и въ вѣкы
вѣкѡм. Таже прѣпоасоует сѧ глаголѧ: Богъ прѣ-
поасает мѧ силоѫ и положи непорѡчень пѫт(ь) мой. Всегда
и нинѣ и присно. Таже въземь деснѫѧ нарѫквицѫ и
налагаеть ѫ на деснѫѧ рѫкѫ, глаголѧ: Десница господнѣ
сътвори силѫ; десница господнѣ възнесе мѧ;
деснаа ти рѫка, господи, съкроуши врагы, и мнѡжьствомь
славы твоеѧ сътрыль еси съпостаты. Такожде и дроугѫ
възлагаѫ на лѣвѫѧ рѫкѫ, галголеть: Рѫцѣ твои
сътвористѣ мѧ и създастѣ мѧ.
ІV. Дїакѡн же шедъ въ проскомидїѧ, и разгыбаетꙿ
свѧтаа и дїскось оубо поставлѣеть ѡт лѣвыѧ страны,
потїрь же ѡ деснѫѧ, такожде и прочаа по чиноу их.
Таже свѧщенникоу пришедшоу, творѧт поклѡны трї
прѣд свѧтоѫ проскомидїѫ, глаголѧще къ себѣ къждо:
Искоупил ны еси ѡт клѧтвы законныѫ чьстноѫ си кръвїѫ;
на кръстѣ пригвождь сѧ и копїемь прободꙿ сѧ, бесъмрътїе
источиль еси чловѣкѡмь; спасе наш, слава тебѣ.
V. Таже глаголет: Благословень богъ нашь всегда
и нинѣ и присно и въ вѣкы. И тако въземь въ деснѣй
рѫцѣ копїе, въ лѣвѣй же просфѡрѫ и, знаменавь г꙯-щи
просфѡрѫ, глаголеть: Въ въспоминанїе господа и бога и
спаса нашего Ісоуса Христа. И абїе вънъзить копїе ѡт
лѣвыѧ страны въ просфорѫ и прѣрѣзаѫ глаголеть:
Ꙗко овчѧ на заколенїе веде сѧ. На деснѣй же странѣ
глаголеть: И ꙗко агнець прѣмо стригѫщомоу его безгласень,
286
тако не ѡтвръзаеть оустъ своих. Таже на горней
странѣ глаголет: Въ смѣрени его сѫдь его възѧт сѧ.
На долней же странѣ глаголеть: Род же его кто исповѣстъ?
Дїакѡнꙿ же, дръжѫ ѡрарь въ деснѣй рѫцѣ
ѡбѣма пръстома, на котороежде рѣзанїе показоуѫ, глаголет:
Господоу помолим сѧ. Таже по сих глаголет дїакѡнъ:
Възми, владыко. Таже свѧщенникъ, въложивь копїе ѡт
деснѫѧ странѫ просфоры, иземлеть свѧтый агнець, глаголѧ:
Ꙗко въземлет сѧ ѡт землѧ живѡтъ его. И полагаеть
его възнакъ въ свѧтѣмь дїскосѣ.
VІ. Рекшоу же дїакѡноу: Пожри, владыко, прѣрѣзоуеть
его свщенникь кр(ъ)стобразно, глаголѧ: Жрет
сѧ агнець божїй, въземлѧй грѣхь мироу, за мирскый
живѡтъ и спасенїе. И прѣвращаеть его ницъ, аще нѣсть
топлъ, ꙗко да не испоущаеть влагѫ. Таже бодеть его ѡт
десныѧ страны съ копїемь, глаголѧ: Единь ѡт вѡинъ
копїемь ребра емоу прободе, и абїе изыде кръвь и вода,
и видѣвый свѣдѣтелствова, и истинно ест(ь) свѣдѣтелство
его. Дїакѡн же въливаеть въ свѧтый потїрь вино и водѫ,
рекъ пръвѣе къ свѧщенникоу: Благослови, владыко.
VІІ. Іерей же, въземь вторѫѧ просфорѫ, глаголет:
Въ чьст(ь) и въ памѧт(ь) прѣблагословеныѧ владычицѫ
нашѫ богородицѫ и приснодѣвы Марїѧ, еѫже молитвами
прїими жрътвѫ сїѫ въ свѧтый и прѣнебесный свой
жрътъвникъ. И въземь зръно съ свѧтымь копїемь,
полагаеть е ѡт лѣвыѧ страны свѧтаго агнъца.
VІІІ. На третїй просфорѣ глаголет: Ч(ь)стнаго,
славнаго пророка прѣдтечѧ и кр(ъ)стителѣ Іѡанна,
свѧтых, славных и въсехвалных апостолъ, иже въ свѧтых
ѡт(ь)цъ наших и їерархъ: Василїа Великааго, Григорїа
Богослѡва и Іѡанна Златѡоустааго, Аѳанасїа, Кѵрїлла,
287
Нїколаа, иже въ Мѵрѣх, и въсѣх свѧтых їерархъ, свѧтаго
апостола пръвомѫченика и архїдїакѡна Стефана,
свѧтых великомѫченикъ: Геѡргїа, Димитрїа, Ѳеодѡра,
м꙯ и въсѣх свѧтых мѫченикꙿ, прѣподобных богоносных
ѡтьцъ наших: Антѡнїа, Еѵѳѵмїа, Саввѫ, Оноуфрїа, Аѳанасїа
Аѳѡнскаго, Ѳеодѡра Стоудита и въсѣх прѣподобных,
свѧтых и чюдотворецъ безсребръникъ, свѧтых и праведных
богоѡт(ь)цъ: Іѡакїма и Анны, свѧтаго, емоуже
ест(ь) д(ь)нь, и въсѣх свѧтых, ихже молитвами посѣти
нас, боже. И тако въземь чѧст(ь), полагает и тѫ ѡт
лѣвыѧ страны свѧтаго агнъца, по долѣ же прочѧѫ поставлѣеть
чѧсти.
ІХ. Таже въземь дроугѫѧ просфорѫ, глаголет: О
въсѣкомь епископьствѣ православным, о архїепископѣ
нашем, имѧ рек, чьстнѣм презвитерствѣ, еже о Христѣ
дїакѡнствѣ и въсѣком свѧщенничьскомь чинѣ, о ѡтци
нашем їгоуменѣ, о братїах и съслоужїтелех наших, презвитерѡх
и дїакѡнѡх и о въсѣх братїах наших, ихже
призваль еси въ свое очищенїе своимь благоѫтробїемь,
прѣблагый владыко. Таже поминает, ихже хощет, живых.
И тако иземлет чѧсть.
Х. На дроуѕѣй просфорѣ глаголет сице: Ѻ памѧти
и оставлени грѣхѡм блаженыих ктитѡръ храма сего.
Таже поминает херотѡнисавшаго его архїереа и ихже хощет
оумерших по имени. Таже глаголет сице: Ѻ въсѣх, иже
въ надежди въскръсенїа и жизни вѣчныѧ и въ твоемь
приѡбщенїи оусѡпших православныих ѡт(ь)цъ и братїй
наших, помѣни, чловѣколюбче господи. И тако иземлет
чѧст(ь). И възем метлицѫ, събираеть въсѧ, ѧже въ
свѧтѣм дїскосѣ, чѧсти под свѧтаго агнъца, ꙗко лежати
въсѣмь съвъкоупно и не ѡтпасти ѡт них ничтоже.
288
ХІ. Дїакон же, въземь кадилницѫ и въложь ѳїмїамꙿ
въ нѧ, глаголеть къ свѧщенникоу: Благослови, владыко,
кадило. Таже глаголет: Господоу помолим сѧ. Іерей же
глаголет молитвѫ сїѫ: Кадило тебѣ приносимь, Христе,
боже нашь, въ вонѧ благоѫханїа, еже приемь на прѣнебесный
свой жрът(ъ)вникъ, въспосли намь благодѣть
прѣсвѧтаго твоего доуха. Дїаконъ: Господоу помолим сѧ.
Іерей же, покадивь ѕвѣздѫ, полагает ѧ надь свѧтыимь
агнъцемь, глаголѧ: И пришедши ѕвѣзда, ста връхоу,
идеже бѣ отрочѧ. Дїакѡн: Господоу помолим сѧ. Іерей
покаждаетъ пръвое покрывало и покрывает свѧтый дїскосъ,
глаголѧ: Господь въцари сѧ, въ лѣпотѫ сѧ облѣче, облѣче
сѧ господь въ силѫ и прѣпоаса сѧ. Дїакѡн:
Господоу помолим сѧ. Покрый, владыко. Іерей же, покадивь
второе покрывало, и покрываеть свѧтый потирь,
глаголѧ: Покры небеса добродѣтѣль твоа, Христе. Дїакѡн:
Господоу помолим сѧ. Покрый, владыко. Іерей же покаждает
аеръ и покрываеть ѡбоа, глаголѧ: Покрый нас
кровом крилоу твоею.
ХІІ. Таже свѧзавше ѡбои свои рѫцѣ и поклонише
сѧ, глаголѧт: Благословень богъ, иже тако изволивый,
всегда и нїнѣ и присно и въ вѣкы вѣкѡм, амин. И потом
глаголет дїакѡн: О прѣдложени чьстных дарѡвъ
господоу помолим сѧ. Іерей молитвѫ: Боже, боже нашь.
И по семь покаждаеть самь їерей свѧтыѧ дары. Таже:
Чьстнѣйшѫ Хероувїм. Таже: Боже, оущедри ны. И по семь
творить ѡтпꙋст.
ХІІІ. Таже въземь дїакѡн кадилницѫ, ѡтходить
и кадитъ свѧтѫѧ трапезѫ окр(ъ)стъ, глаголѧ тропар
съй: Въ гробѣ плътъскы, въ адѣ же съ доушеѫ ꙗко
богъ, въ раи же съ разбойником, и на прѣстолѣ бѣше,
Христе, съ отцемъ и съ доухом, въсѣ исплънѣѫ, неописанне.
И потом кадить вьсѧ цр(ъ)ковь. И въшед
289
пакы въ свѧтый олтарь, покаждаеть свѧтѫѧ трапезѫ и
їереа. И поставль кадилницѫ на своемь ей мѣстѣ, сам же
приходить къ їереоу. И ставше въкоупѣ прѣд свѧтоѫ
трапезоѫ, творѧт поклѡны г꙯, глаголѧще къ себѣ: Царю
небесный, или: Слава въ вышних, дващи, и: Господи,
оустнѣ ми ѡтвръзеши, единѫщь. Таже цѣлоуѫт їерей
оубо еѵаг҃гелїе, дїакон же свѧтѫѧ трапезѫ. И по семь
прѣкланѣеть дїакѡн своѫ главѫ къ свѧщенникꙋ, дръжѫ
и ѡрарь свой трїми пръсты десноѫ рѫкоѫ, и глаголет:
Врѣмѧ сътворити господеви. Благослови, владыко. Іерей
же благословлѣеть его, глаголѧ: Благословень богъ наш,
всегда и нинѣ и присно и въ вѣкы вѣкѡм. Таже дїакѡн:
Помоли сѧ о мнѣ, владыко, Іерей глаголет: Да исправить
господь богъ наш стопы твоѧ. И пакы дїакѡн глаголет:
Помѣни мѧ, владыко свѧтый. Іерей глаголет: Помѣнет
тѧ господь въ царстви си. И дїакѡноу рекшоу амин, и
поклоншоу сѧ, исходить и станет на своем мѣстѣ обычнѣм
прѣд свѧтыми дверми. И поклон(ь) сѧ г꙯-щи съ благоговѣнїем,
глаголет къ себѣ: Господи, оустнѣ ми ѡтвръзеши,
и оуста моа възвѣстѧт хвалѫ твоѫ.
ХІV. И по сем глаголетъ срѣднїимь гласом: Благослови,
владыко. Іерей глаголет: Благословено царство отца
и сына и свѧтаго доуха и нинѣ и присно и въ вѣкы
вѣкѡм. И абїе начинает дїакѡн: Мирѡм господоу помол(им сѧ).
О съвышнем мирѣ и спасени доушь наших,
господоу по(молим сѧ). О мирѣ въсего мира, о благостоанїи
свѧтыих божїих цръкѡвъ и о съвъкоупленїи
въсѣхь, господоу помолим сѧ. Ѡ свѧтѣмь храмѣ семь
и иже съ вѣроѫ и благоговѣнїемь и страхомь божїемъ
въходѧщїих въ нь, господоу помолим сѧ. Ѡ архїепископѣ
нашем, имѧ рек, чьстнѣм презвитерствѣ, еже о Христѣ
дїакѡнствѣ, о въсемь причьтѣ и о людех, господоу
помолим (сѧ). Ѡ благовѣрнѣм и богохранимѣм цари
290
нашемь, о въсей полатѣ и воех его, господоу по(молим
сѧ). Ѡ посѡбити и покорити под ноѕѣ его въсѣкого
врага и съпостата, господоу пом(олим сѧ). Ѡ градѣ
сем, и въсѣкомь градѣ, и странѣ, и вѣроѫ живѫщїих
въ них, господоу помоли(м сѧ). Ѡ благорастворени въздоух
, и о оумноженїи плѡдъ земныихь, и о врѣменех
мирныих, господоу помолим сѧ. Ѡ плаваѫщих, пѫть-
шествоуѫщих, недѫгоуѫщїих, страждѫщїих, плѣненыих, и
о спасенїи ихь, господоу помолим (сѧ). Ѡ избавити сѧ
намь ѡт всѣкоѫ скръби, гнѣва и нѫждѫ, господоу помолим
сѧ. Застѫпи, спаси, помилоуй и съхрани нас, боже,
твоеѫ благод(ѣ)тїѧ. Прѣсвѧтѫѫ, чистѫѧ, прѣблагословенѫѧ
владычицѫ нашѫ богородицѫ и приснодѣвы Марїѧ
съ въсѣми свѧтыми помѣнѫвше, сами себѣ и дроугъ
дроуга и весь живѡт нашь Христоу богоу прѣдадимъ.
Іерей възгласитъ: Ꙗко подобаетъ ти въсѣка слава.
ХV. Семоу же глаголемоу ѡт їереа, дїакѡн, сътворивь
поклоненїе прѣд свѧтыим жрътвником, оустѫпаеть
ѡт своего мѣста и, шед на деснѫѧ странѫ, стоитъ прѣд
свѧтыми икѡнами, ожидаѫ антїфоноу скончѣнїе. Такожде
же длъжень ест(ь) творити и на которыйждо антїфонъ.
Скончаноу же оубо бывшоу свѧтомоу антїфоноу, идеть
пакы на свое обычное мѣсто и, сътворъ поклоненїе, пакы
глаголет: Пакы и пакы мирѡм господоу помолим сѧ.
Застѫпи, спаси, помилоуй и съхрани нас, боже, твоеѧ
благодѣтїѧ. Прѣсвѧтѫѫ, чистѫѧ прѣблагословенѫѧ владычицѫ
нашѫ богородицѫ и приснодѣвы Марїѫ съ въсѣми
свѧтыми помѣнѫвше, сами себе и дроугꙿ дроуга и весь
живѡт нашь Христоу богоу прѣда(дим). Таже їерей възглашенїе:
Ꙗко твоа дръжа(ва).
ХVІ. По вторѣм же антїфонѣ дїакѡнъ: Пакы и
пакы мирѡм господоу помолим сѧ. Застѫпи, спаси, помилоуй
291
и съхрани. Прѣсвѧтѫ, чистѫѧ прѣблагословенѫѧ
владычицѫ. Іерей възглашенїе: Ꙗко благъ и чловѣколю(бець).
ХVІІ. Дїакѡн же, поклоненїе сътворивь, ꙗкоже
рѣхѡм, въходить въ свѧтый олтарь и стоить тꙋ пѣваемом
блаженам. Егда же прїидѫт поѫщеи до славѫ,
приходѧть їерей же и дїакѡн прѣд свѧтѫѧ трапезѫ и
творѧт поклоненїе въкоупѣ. Таже въземъ свѧщенникъ
свѧтое еѵаг҃гелїе, даеть дїакѡнꙋ. И тако, изшедше ѡт
малыих дверей, творѧт малый въхѡд. И пришедше и
ставше на обычнѣм мѣстѣ, прѣкланѣѫт ѡбои главы.
И дїакѡноу рекшоу малѣмь гласом: Господоу помолим сѧ,
коупно и ѡрарь свой дръжѫщоу трїми пръсты десноѫ
рѫкоѫ, глаголет свѧщенникъ молитвѫ въходоу ѡтай.
Тойже скончанѣ, глаголет дїакѡн къ свѧщенникоу: Благослови
, владыко, въход свѧтый, показаѫ коупно и къ
въстокѡм съ ѡрарем, сице дръжѫ его. И свѧщенникь,
творѧ кр(ъ)стъ десноѫ рѫкоѫ къ въстокѡм, глаголеть
ѡтай: Благословень въход свѧтыих твоих, господи, всегда
нинѣ и присно и въ вѣкы вѣ(кѡм). Таже дїакѡн ѡтходит
къ наставникоу и цѣлоует онь свѧтое еѵаг҃гелїе,
аще ест(ь) тоу ꙗвѣ ꙗко; аще ли нѣст(ь), цѣлоует
то свѧщенникъ. Таже глаголет дїакѡн: Прѣмѫдрѡст(ь),
прѡсти, въздвигъ мало рѫкама свѧтое еѵаг҃гелїе кр(ъ)сть
же не творить. Таже поклон(ь) сѧ тъйже и свѧщенник съ
зади его, въходѧт въ свѧтый жрътвникь, и дїакѡн оубо
полагает свѧтое еѵаг҃гелїе на свѧтѫѫ трапезѫ, пѣвци же
поѫт ѡбычныѧ тропарѧ и кондакѧ. И егда прїидѫт
292
на послѣднїй кондакъ, глаголет дїакѡн къ свѧщенникоу,
прѣклѡнь главѫ своѫ и ѡрарь свой дръжѫ, ꙗкоже многажди
рѣхѡм: Благослови, владыко, врѣмѧ трїсвѧтаго.
И їерей же, знаменавꙿ его, глаголет: Ꙗко свѧть еси,
боже нашь, и тебѣ славѫ възсилаем, отцоу и сыноу и
свѧтомꙋ доухоу, нинѣ и присно. И кондакю скончавшю
сѧ, пришед дїакѡн близь свѧтых дверей, показоует и съ
ѡрарем своимь къ вънѣшнимь, глаголѧ велегласно: И въ
вѣкы вѣкѡм.
ХVІІІ. Поѫщим же вънѣшнимь трїсвѧтое, дїакѡн
стоить близоу їереа, молитвоу глаголѧщоу: Скончанѣ же
бывши молитвѣ, егда оуслышѫт поѫщих: слава и нинѣ,
глаголѧт и ти трїсвѧтое трїщи, творѧще въкоупѣ и
поклоненїа трї прѣд свѧтѫ трапезоѫ. Таже глаголет
дїакѡн къ їереоу: Повели, владыко, И идѫт на сѣдалище,
и глаголет свѧщенник иды: Благословень, грѧдый въ
имѧ господне. И пакы дїакѡн: Благослови, владыко, горнее
сѣдалище. И свѧщенникъ: Благословень еси, иже на прѣстолѣ
славы царствїа своего сѣдѧй. Всегда и нинѣ и
присно и въ вѣкы вѣ(кѡм).
ХІХ. И по скончани трїсвѧтаго глаголет дїакѡн:
Вънмѣм. Свѧщенник: Миръ въсѣм. Дїакѡн: Прѣмѫдрѡст(ь).
И чьтець глаголет прок(имен) апостолоу.
Дїакѡнъ: Прѣмѫдрѡст(ь). Чьтецъ: Къ Еѵреѡм или
къ Римлѣнѡм. И дїакѡн пакы: Вънмѣмь. Скончаноу же
бывшоу апостолоу, възглашает їерей: Мир ти. Дїакѡн
глаголет: Прѣмѫдрѡст(ь). Чьтець: Аллїлоуїа, ѱалѡм Дав(и)довь.
Дїакѡнъ: Вънмѣм. Таже глаголет свѧщенник
молитвѫ сїѫ, пѣваемоу аллїлоуїарю: Въсїай въ ср(ъ)дцех
наших. Христе боже, твоего благоразоумїа свѣт непрестѫпный
293
и оумнѣи наши очи ѡтвръзи къ еѵаг҃гельскых проповѣдей
познанїоу. Въложи въ нас и страхь блаженых твоих
заповѣдей, ꙗко да, плътскыѧ похѡти поправше, доуховное
житїе проидем, въсѣ къ благооугожденїоу твоемоу и мѫдръствоуѫще
и творѧще. Ꙗко ты еси просвѣщенїе доушам
нашим, и тебѣ славѫ възсилаемь съ безначѧлныим ти
отцем и прѣсвѧтым и благым и живѡтворѧщїим тї
доухом, нинѣ и присно и въ вѣкы вѣкѡм. Таже глаголет
весь ѱалѡм: Приклони, господи, оухо твое. Семꙋ же
пѣваемоу или и пръвѣе сего глаголемоу и еще апостолоу,
възем дїакѡнъ кадилницѫ съ ѳїмїамом, приходит къ
свѧщенникоу, глаголѧ: Благослови, владыко, кадило. Томоу
же обычнѣ благословившоу и молитвѫ прирекшоу, кадить
свѧтѫѧ трапезѫ окр(ъ)сть, таже и олтарь весь и свѧщенника.
И по сем кадилницѫ положивь, приходить къ
свѧщенникꙋ и, прѣклонъ къ немоу главѫ, дръжѫ же и
ѡрарь, глаголет. Благослови, владыко, еѵаг҃гелиста, имѧ рек
емоу. Свѧщенник же, знаменавь его, глаголетъ: Богъ за
молитвь свѧтаго апостола и еѵаг҃гелиста, имѧ рекь, да
даст(ь) ти глаголъ, въ еже благовѣстити силоѫ многоѫ.
Дїакѡноу же рекшоу: Амин, и поклоншоу сѧ емоу, ѡтходить
. И ставь прѣд свѧтоѫ трапезоѫ и поклон(ь) сѧ съ
благоговѣнїемь, възмет свѧтое еѵаг҃гелїе. И изшед ѡт
свѧтых дверей, идет и станет на оуставленѣмь мѣстѣ,
прѣдидѫщим ꙗвѣ ꙗко и свѣтилникѡм. Іерей же, стоѫ
съ зади свѧтыѧ трапезы, аще имат мѣсто, аще ли не
имать, станет прѣд свѧтоѫ трапезоѫ, и зрѧ къ западѡм
възгласит: Прѣмѫдрѡст(ь), прѡсти, оуслышим свѧтаго
еѵаг҃гелїа. И дїакѡн: Ѡт Іѡанна свѧтаго еѵаг҃гелїа чьтенїе.
И свѧщенникъ пакы: Вънмѣм. Аще ли же слоужить съ
нимь дроугы дїакѡн, възглашает тъ, свѧщенник же
млъчит.
294
ХХ. Скончѣноу же бывшоу еѵаг҃гелїоу, глаголеть
свѧщенник къ дїакѡноу вышьшим гласом: Мир ти. Дїакѡн
оубо, пришед до свѧтых дверей, ѡтдает свѧщенникоу
свѧтое еѵаг҃гелїе. Таже ставь на обычнѣм мѣстѣ,
глаголет сице: Ръцѣм въси, ѡт въсеѫ доушѫ и ѡт
въсего помышленїа ръцѣм въси. Господи въседръжителю,
боже ѡт(ь)цъ наших, молим ти сѧ. Помилоуй нас, боже,
по велицѣй милости твоей, молим ти сѧ, оуслыши и
помилоуй нас. Еще молим сѧ о благовѣрнѣмь и богохранимѣм
цари нашем, о дръжавѣ, о побѣдѣ, о прѣбывани,
о мирѣ, о здрави и спасени емоу, и господоу
богоу нашемоу найпаче поспѣшити и направити его въ
въсемь и покорити под нѡѕѣ его въсѣкого врага и
съпостата. И еще молим сѧ о благовѣрнѣм и христолюбивѣм
цари нашем, имѧ рек, и о царици его, имѧ рек.
И еще молим сѧ о архїепископѣ нашем, имѧ рек. И еще
молим сѧ о ѡставлени грѣхѡвъ рабоу божїю и отцоу
нашемоу, имѧ рек, їерѡмонахꙋ, и о всей еже о Христѣ
братїи наших. И еще молим сѧ о въсѣх слоужѫщих и
послоуживших въ свѧтѣй обитѣли сей. И свѧщенник възглашенїе:
Ꙗко милостивь и чловѣколюбець богъ еси.
ХХІ. И абїе дїакѡн: Помолите сѧ, ѡглашенїи,
къ господоу. Вѣрнїи, о ѡглашеных помолим сѧ. Да
господь помилоует их. Огласити ихь словомь истиннымь.
Ѡткрыти имь еѵаг҃гелїе праведное. Приединити ихь къ
свѧтѣй своей съборнѣй и апостолъстѣй цръкви. Спаси,
помилоуй, застѫпи и съхрани ихь, боже, твоеѫ благодѣтїѧ.
Оглашенїи, главы вашѧ господеви прѣклоните. Іерей
възглашенїе: Да и ти съ нами славѧт прѣ(чьстное).
295
И пакы дїакѡн: Елико ѡглашенїи, изыдѣте, ѡглашенїи,
изыдѣте. Елико ѡглашенїи, изыдѣте, да не кто ѡт ѡглашеныих.
Елїко вѣрни, пакы и пакы мирѡм господоу помолим
сѧ. О съвышнем мирѣ и о спасенїи доушь нашихь, господоу
помолим сѧ. О мирѣ въсего мира, благостоанїи
свѧтыих божїих цр(ъ)кѡвь и о съвъкоуплени въсѣх,
господоу помолим сѧ. О свѧтѣм храмѣ сем и иже съ
вѣроѫ и благоговѣнїемь и страхом божїемь въходѧщїих
въ нь, господоу помолим сѧ.
ХХІІ. Сїа же глаголѧ дїакѡн, възирает на свѧщенника
. И егда разоумѣет, ꙗко съвръши молитвѫ, абїе
глаголеть: Прѣмѫдрѡст(ь). Свѧщенник же възглашенїе:
Ꙗко подобает ти въсѣ(ка). И пакы начинает дїакѡн:
Пакы и пакы мирѡмь господоу помолим сѧ. О архїепископѣ
нашем, чьстнѣм презвитерствѣ, еже о Христѣ дїакѡнствѣ
и о въсемь причьтѣ и о людех, господоу помолим
сѧ. О благовѣрнѣм и христолюбивѣм цари нашем,
имѧ рек, о въсей полатѣ и вѡех его, господоу помол(им
сѧ). О посѡбити под ноѕѣ его въсѣкого врага
и съпостата, господоу помолим сѧ. Сїа же глаголѧ,
възирает на їереа. И егда съмотрить того скончавша
молитвѫ, абїе глаголет: Прѣмѫдрѡст(ь). И свѧщенник
възглашенїе: Ꙗко да под дръжавѫ твоеѫ въсегда храни(ми).
ХХІІІ. Хероувїкоу же пѣваемꙋ, въходить дїакѡн
въ свѧтый олтарь и въземь кадилницѫ съ ѳимїамом
и пришед къ їереоу и възем обычнѣ еже о кадилѣ благословенїе
, кадитꙿ свѧтѫѫ трапезѫ кр(ъ)стообразнѣ околѡ,
жрътвникꙿ же весь и їереа. И по сем станет ѡт лѣвыѧ
его страны съ въсѣцѣмь благоговѣнїемь, ожидаѫ скончанїе
молитвѣ. Тойже скончавши сѧ, стоѫт коупно ѡбои, молѧще
сѧ, хероувїко(н) глаголѧще къ себѣ.
296
ХХІV. И на трое рекше его и поклонше сѧ,
ѡтходѧт въ проскомидїѧ, прѣдидѫщоу дїакѡноу съ кадилницеѫ
. Иже и покадивь свѧтаа, молѧ сѧ въ себѣ:
Боже оцѣсти мѧ, и глаголет къ їереоу: Възми, владыко.
И свѧщенник, въземꙿ аеръ, полагаеть его на лѣвое рамо
дїакѡноу, глаголѧ: Възмѣте сѧ рѫкы нашѧ въ свѧтаа.
Таже свѧтый дїскосъ въземь, полагаетъ връхоу връха
дїакѡноу, дръжѫщоу и томоу тъ съ страхом и въсѣцѣмь
въниманїемь и ѡпаствѡм. Сам же свѧщенникь възметь
свѧтый потїрь тъкмо, и тако творѧт великый въход,
прѣдъидѫщꙋ дїакѡноу, дръжѫщоу и кадилницѫ съ свѧтыимь
дїскосом на единомь пръстѣ десныѧ рѫкы своеѫ.
Въходѧще въ свѧтый олтарь, глаголѧт къ себѣ: Благословень,
грѧдый въ имѧ господне, богъ господь, и ꙗви
сѧ намь.
ХХV. Таже полагает свѧщенникъ свѧщенный потїрь
пръвѣе на свѧтѣй трапезѣ. И по семь възимаеть и
свѧтый дїскось ѡт главы дїаконовы, съ единыѧ страны
стоѫщоу, и полагаеть и того подобнѣ на свѧтѣй трапезѣ
по чиноу, приглаголоуѧ и тропарь съй: Благоѡбразный
Іѡсифь, съ дрѣва сънемь прѣчистое тѣло твое, плащаницеѫ
чистоѫ обьвивь и вонѣми, въ гробѣ новѣ, закрывь,
положи. Таже покрывала оубо възметь самъ їерей ѡт
свѧтаго дїскоса и свѧтыѧ чашѫ и поставлѣеть та на
своемь ихь мѣстѣ. Аер же въземь ѡт рамена дїакѡноу
и покадивь тъ, тако дръжѫщоу кадилѡ дїакѡноу, покрываеть
съ нимь свѧтаа. И по семь възмет самь кадилницѫ
, кадить свѧтаа, глаголѧ сице: Оублажи, господи,
благоволенїемь твоимь Сїѡна, и да съѕиждѫт сѧ стѣны
Іеросалимскыѧ. Тогда благоволиши жрътвѫ правдѣ възношенїа
и въсѣсъжагаемаа, тогда възложѫт на олтарь
твой телцѧ. Таже кадилницѫ ѡтложивь, станѫт ѡбои
297
прѣд свѧтоѫ трапезоѫ, молѧще сѧ къ себѣ: Боже, оцѣсти
мѧ грѣшнаго, и творѧще и поклоненїа великаа г꙯. И свѧщенникь
оубо низпоущаеть фелонь и, рѫцѣ свои свѧзавь
дроугѫ въ дроуѕѣ, главѫ же прѣклонивь прѣд свѧтоѫ
трапезоѫ, глаголет: Благословите, свѧтїи. Дїакѡн же, выѫ
прѣклонивь и къ свѧщенникоу зрѧ, глаголет: Доухъ
свѧтый наидет на тѧ и сила вышнѣго осѣнитꙿ тѧ.
И пакы глаголет дїакѡн къ їереоу: Помѣни мѧ, владыко
свѧтый. И свѧщенникъ: Помѣнет тѧ господь богъ въ
царстви си. Таже дїакѡноу рекшоу амин и поклоншоу сѧ
и врѣмѧ дождавшоу, исходить.
ХХVІ. И ставь на обычнѣм своемь мѣстѣ прѣд
свѧтыми дверми; глаголет: Исплънимь молитвы нашѧ
къ господоу. О прѣдложеных чьстныих дарѣх, господоу
пом(олим сѧ). О свѧтѣм храмѣ сем и иже съ вѣроѫ и
благоговѣнїем и страхом божїемь въходѧщїихь въ нь,
гоподоу помолим сѧ. О избавити сѧ нам ѡт въсѣкоѫ
скръби, гнѣва и нѫждѧ, господоу помолим сѧ. Застѫпи,
спаси помилоуй и съхрани нас, боже, твоеѫ благод(ѣ)тїѫ.
Д(ь)не въсего съвръшена, свѧта, мирна и безгрѣшна, оу
господа просимъ. Аг҃гела мирна, вѣрна наставника и
хранителѣ доушамь и тѣлѡмь вашимь, оу господа просимь
. Милость и ѡтпоущенїе грѣхѡм и съблазнѡмь нашимь
, оу господа просимь. Дѡбрыих и полезныих доушамь
нашим и миръ въсемоу мироу, оу господа просим. Прочее
лѣто живѡта нашего въ мирѣ и въ покаани скончати,
оу господа про(сим). Хрїстїанскыѧ кѡнчины живѡта
нашего, бестрастны, непостыдны, мирны и добрый ѡтвѣт
на страшнѣм сѫдищи Христовѣ, просимь. Прѣсвѧтѫѧ,
чистѫѧ, прѣблагословенѫѧ владычицѫ нашѫ богородицѫ
и приснодѣвы Марїѧ съ въсѣми свѧтыми помѣнѫвше,
сами себе и дроугъ дроуга и весь живѡт наш Христоу
298
богоу прѣдадимь. И свѧщенникъ възглашенїе: Щедрѡтами
единорѡднаго сына твоего.
ХХVІІ. И по том: Миръ въсѣм. И дїакѡн:
Възлюбимь дроугъ дроуга, да единомыслїемь исповѣмы.
Свѧщенник же вънѧтрь стоѫ, поклонит сѧ трїщи, молѧ
сѧ, въ себѣ и глаголѧ сице: Възлюблѧ тѧ, господи,
крѣпости моа, господь оутвръжденїе мое и прибѣжище
мое и избавитель мой. И обьемь свѧтаа тако, ꙗкоже сѫт
покръвена, пръвѣе цѣлоует свѧтый дїскосъ и по томь
свѧтый потїрь и край свѧтыѧ трапезы прѣд собоѫ.
Цѣлоует же и дїакѡн ѡрарь свой вънѣ, идеже имат
кр(ъ)ста мѣсто, и тако възгласитꙿ: Двери, двери; мѫдрѡстїѫ
вънмѣм. Людїе: Вѣроуѫ въ единого бога.
ХХVІІІ. Дїакѡн же глаголет: Станѣм добрѣ,
станѣмь съ страхом; вънмѣм, свѧтое възношенїе съ
мирѡмь приносити. Семꙋ же ѡт дїакѡна глаголемоу,
їерей възимаеть аеръ ѡт свѧтых, по малоу възвышаѫ
его и глаголѧ: Свѧтый боже, свѧтый крѣпкый, свѧтый
бесъмрътне, помилоуй нас. И того оубо цѣловавь ѡтложит
, възгласит же сице: Благод(ѣ)ть господа нашего
Ісоуса Христа о любы бога и ѡтца. Горѣ имѣимь
ср(ъ)дца. Благодаримь господа. Дїакѡн же, въшедъ и
ставь ѡт лѣвѧ страны їереа и свѧтыѧ трапезы, поклонит
сѧ трїщи. Таже свитаеть аеръ и покрывала и
полагаеть осѡбь.
ХХІХ. Свѧщенникоу же рекшоу: Побѣднѫѫ пѣснь
поѫща, възимаеть дїакѡн ѕвѣздѫ и, оударивь по малоу
трїщи въ дїскосъ и цѣловавь, полагаеть тѫ съ аерѡм.
299
И мимошед станеть ѡт десныѧ страны. И аще оубо ест(ь)
рипида. прїимет тѫ въ рѫкоу и стоить и вѣтрить надь
свѧтыми съ въсѣцѣм благоговѣинством, ꙗко да не
сѧдет моуха или что ѡт таковых животных. Аще ли
нѣст(ь) рипида, вѣтрить съ покрывалом. Егда же възгласить
свѧщенникъ: Примѣте, ꙗдите, емлет дїакѡн
свой ѡрарь и показоуеть на свѧтый хлѣбъ, такожде и на
свѧтѫѧ чашѫ. И егда възгласить: Твоа ѡт твоих,
такожде показꙋѧть и ѡбои, свѧщенникꙿ же и дїакѡн,
на свѧтаа.
ХХХ. Егда же хощет свѧщенникъ призвати свѧтаго
доуха и съвръшити свѧтыѧ дары, поставлѣеть
дїакѡн иже имат въ рѫкоу рипидѫ или покрывало и
приходит близь свѧщенника, и покланѣѫт сѧ ѡбои прѣд
свѧтоѫ трапезоѫ, молѧще сѧ въ себѣ: Боже, оцѣсти мѧ
грѣшнаго и помилоуй. Таже главѫ прѣклонь мало дїакѡн
и показоуѫ съ орарем на свѧтый дїскосъ, глаголет:
Благослови, владыко, свѧтый хлѣбь. И свѧщенникь, благословѣѧ
над свѧтыимь хлѣбомъ, глаголет тихо: И
сътвори оубо хлѣбъ съй чьстное тѣло Христа твоего.
Дїакѡн глаголет: Амин. И пакы глаголет дїакон: Благослови
, владыко, свѧтый потїрь. И свѧщенникъ благословѣѧ
пакы над свѧтыимь потїремь, глаголет: А еже въ чаши
сей чьстнѫѧ кръвь Христа твоего. Дїакѡн глаголет: ꙗмин.
И пакы показоуѫ съ своимь ораремь коупно на свѧтаа,
глаголет: благослови и ѡбоа, владыко. Свѧщенник же,
благословѣѫ и ѡбоа, свѧтый же хлѣбь и свѧтый потирь,
глаголет: Прѣложь ꙗ доухомь твоимь свѧтым. Глаголет
дїакѡн: Амин, амин, амин, и множайшее.
ХХХІ. И еще главѫ прѣклонь въ свѧщенникоу и
рекъ: Помѣни мѧ, владыко свѧтый, грѣшнаго. Іерей:
Помѣнет тѧ господь богъ въ царстви си. И сїе ѡт
300
їереа слышавь, прѣидет на мѣсто, идеже пръвѣе стоаше,
и въземь рипидѫ, пакы творить, ꙗкоже пръвѣе. И егда
възгласит свѧщенник: Изрѧдно ѡ прѣсвѧтѣй, чистѣй,
въземь дїакѡнъ кадило. кадит свѧтыѧ дары и весь
свѧтый жрътвникъ. И пакы станет на мѣстѣ, идѣже
стоаше. и поминает въ себѣ ктїтѡры храмоу и иных
оумерших. ихже хощеть. И по семь възгласить. Аще слоужит
патрїархь, глаголет сице: Елико къждо имат въ
помышленїих, о въсѣх и за въсѧ. По дроугом же
възглашени, еже ест(ь): Въ пръвыих помѣни, господи.
пакы възглашаеть дїакѡн имѧ рек прѣосвѧщенномоу и
въселенскомоу патрїархоу; Еѵѳѵмїоу, прѣосвѧщенномоу
архїепископоу великааго града Трънова и въсѣмь Блъгарѡм
патрїархоу. И о приносѧщомь свѧтыѧ дары господеви
богоу нашемоу. И о въсемь свѧщенничьскомь чинѣ.
О спасени, о дръжавѣ, о побѣдѣ, о прѣбывани благочьстивомоу
и христолюбивомоу царю нашемꙋ, Іѡанноу Шишманоу
, и благочьстивѣй царици его Марїи. О подспѣшенїи
и оукрѣплени христолюбивым вѡем. О избавлени
плѣненых и о въсѣх и за всѧ. Аще ли нѣст(ь) патрїарха.
стоит на мѣстѣ, идеже пръвѣе рѣхѡм, и поминаеть игоумена
и въсѧ братїѧ и иных живых, ихже самь хощет.
ХХХІІ. Егда же възгласит свѧщенникъ: И
даждь нам единѣми оусты, – благословѣеть дїакѡна.
Дїакѡн же, поклонив сѧ емоу, исходит вънѣ и станет
прѣд свѧтыми дверми на обычнѣм своемь мѣстѣ. По
301
еже рещи свѧщенникоу: И да бѫдѫть милости великааго
бога, абїе глаголет дїакѡн: Въсѧ свѧтыѧ помѣнѫвше
. пакы и пакы мирѡм господоу пом(олим сѧ).
О принесеных и освѧщенных чьстныихъ дарѣхъ. Господоу
помолим сѧ. Ꙗко да чловѣколюбецъ богъ нашь, приемь
их въ свѧтый и прѣнебесный и мыслъный свой жрътв-
никъ въ вонѧ благоѫханїа, въспослеть намь благод(ѣ)ть
и даръ свѧтаго доуха, помолим сѧ. О избавити сѧ намь
ѡт въсѣкоѫ скръби, гнѣва и нѫждѫ, господоу помолим
сѧ. Застѫпи спаси, помилоуй и съхрани нас, боже твоеѫ
благодѣтїѧ. Д(ь)не въсего съвръшена, свѧта, мирна, безгрѣшна
, оу господа просимь. Аг҃гела мирна, вѣрна наставника
и хранителѣ доушамь и тѣломь нашимь, оу господа
просимь. Милость и ѡтпоушенїе грѣхѡмь и съблазнѡмь
нашимь, оу господа просимь. Добрыих и полезныих доушамь
нашимь и мира въсемоу мирꙋ, оу господа просимь. Прочее
лѣто живѡта нашего въ мирѣ и въ покаани скончати,
оу господа просим. Хрїстїанскыѧ кѡнчины живѡта нашего
бестрастны, непостыдны, мирны и добрый ѡтвѣть на
страшнѣмꙿ сѫдищи Христовѣ, просимь. Единенїе вѣры и
причѧстїе свѧтаго доуха испросивше сами себѣ и дроугъ
дроугоу, и весь живѡт наш Христоу богоу прѣдадимь.
И свѧщенникъ възглашенїе: И сподоби нас, владыко.
Людїе: Отче наш, иже еси на небесех. И пакы їерей: Ꙗко
твое ест царство и сила.
ХХХІІІ. Таже: Миръ въсѣмь. И абїе дїакѡнъ:
Главы нашѧ господеви поклоним. И се рекꙿ, прѣкланѣеть
и самь съ иными главѫ мало, дондеже свѧщенникъ възгласи
: Благод(ѣ)тїѫ и щедрѡтами. И стоить дїакѡн.
въ себѣ молѧ сѧ, и зрит очима на їереа. И егда видить
его простерша рѫцѣ и въздвигша свѧтый хлѣбь, абїе
възгласить: Вънмѣм. И свѧщенникъ. възносѧ свѧтый
хлѣбъ. възглашаеть: Свѧтаа свѧтымь.
302
ХХХІV. И дїакѡн оубо въшед. станеть ѡт деснѫѫ
їереа. Іерей же, раздробивь свѧтый хлѣбь на четыри чѧсти,
поставлѣеть тыѧ въ свѧтѣмь дїскосѣ кр(ъ)стаѡбразно,
глаголѧ и се вънегда раздраблѣти: Ломит сѧ и раздраблѣет
сѧ агнець божїй, ломимый и нераздраблѣемый,
иже въсегда ꙗдомый и никогдаже иждиваемый. И дїакон,
показоуѧ съ ѡраремь на свѧтый потирь, глаголет:
Исплъни, владыко, свѧтѫѧ чашѫ. И свѧщенникь, горнѫѧ
чѧсть въземь, творить съ неѫ кръстъ над свѧтѫѧ
чашеѫ, глаголѧ: Исплъненїе свѧтаго доуха. И тако вълагаеть
тѫ. И дїакѡноу рекшоу амин, приносить топлотѫ.
И принесь тѫ, глаголет къ їереꙋ: Благослови, владыко,
топлотѫ. И свѧщенникъ оубо благословлѣеть тѫ. Дїакѡн
же, дръжѫ лѣвоѫ рѫкоѫ свѧтый потирь, въливаеть
топлотѫ доволно. Іерей же глаголет: Излїанїе свѧтаго
доуха. И дїакѡн глаголет: Амин. Таже поклонше сѧ коупно
трїщи, помолѧт сѧ. И дїакѡнъ оубо, прѣпоасав сѧ кр(ъ)стовиднѣ
ѡрарїемь своимь, постоить тоу мало.
ХХХV. Свѧщенникь же сътворъ къ дїакѡноу поклоненїе
и прощенїе испросивь, възмет чѧст(ь) свѧтаго
хлѣба. И раздѣливь на двое, и единѫ оубо чѧст(ь) самь
възмет и дръжить въ длани десныѧ рѫкы, дроугѫѧ же
чѧст(ь), въземь трїми пръсты тоѫжде рѫкы, глаголет
тихо къ дїакѡноу: Пристѫпи. И дїакѡн оубо, пристѫпль,
творить поклоненїе съ въсѣцѣмь благоговѣинствомь, просѧ
прощенїе, и тако пристѫпит. Свѧщенник же, давь томоу
единѫ чѧст(ь), глаголеть: Чьстное и прѣсвѧтое тѣло
господа и бога и спаса нашего Ісоуса Христа прѣдает сѧ
онсици дїакѡноу въ оставленїе грѣхѡм и въ жизнь
вѣчнѫѧ. И дїакѡнь оубо, цѣловавь подавшѫѫ емоу рѫкѫ
и свѧщенника въ лице, глаголет: Христос по срѣдѣ нас.
И свѧщенникь глаголет: И ест(ь) и бѫдет. И въземь
даное емоу, ѡтходит къ единой странѣ свѧтыѧ трапезы
303
съ зади. И прѣклонь долоу главѫ и помолив сѧ и рек:
Вѣроуѫ, господи, и исповѣдоуѫ, ꙗко ты еси Христос,
сынь бога живаго, съшедый ѡт небесь и въплъщь сѧ
ѡт доуха свѧтаго, въ еже спасти грѣшникы, ихже пръвый
есмь азъ; и: Вечери твоей тайннѣй д(ь)несь, сыне божїй,
причѧстника мѧ прїими, не имамꙿ бѡ тайны твоѫ врагѡм
твоимь проповѣдати, ни лобзанїа ти дамь ꙗко Іоуда,
нѫ ꙗко разбойникь исповѣдоуѫ: Помѣни мѧ, господи, въ
царстви си; и конечнѣе прирекь: Еже да не въ сѫд и
осѫжденїе бѫдет ми причѧщенїе свѧтых твоих тайнъ,
господи, нѫ въ исцѣленїе доуши и тѣлоу, – и тако
причѧщает сѧ иже въ рѫцѣ дръжимѫѧ чѧст(ь) съ страхом
и въсѣцѣмь ѡпаством. Свѧщенник же, дръжѫ и тъ,
ѧже въземь, свѧтѫѫ чѧст(ь) прѣкланѣеть главѫ прѣд
свѧтоѫ трапезоѫ и, помолив сѧ и рекъ прѣреченаа и
тъ, причѧщает сѧ трїщи ѡт него. И по семь оустны
своѫ же и свѧщеннаго потїрѣ иже въ рѫкоу дръжимым
покрывалом обрысавь и ѡт вънѣшныѧ страны свѧтый
потїрь цѣловавь, призывает и пакы дїакѡна, глаголѧ:
Дїакѡне, пристѫпи. И пристѫпль и поклоненїе къ немоу
сътворивь и прощенїе пакы испросивь, прикасает сѧ и тъ
съ нимь свѧщенномоу потїрю, коупно и покрывалоу, и
причѧщает сѧ и тъ трїщи, сице глаголѧщоу свѧщенникоу:
Онсица дїакѡн причѧщает сѧ чьстнѣй и свѧтѣй кръви
господа и бога и спаса нашего Ісоуса Христа въ оставленїе
грѣхѡм своимь и въ жизнь вѣчнѫѧ. Таже обрысавь
иже въ рѫкоу дръжимым покрывалом своѫ оустны же и
свѧтаго потїрѣ, поставлѣеть на свѧтѣй трапезѣ, цѣловавъ
и тъ ѡт вънѣ подобнѣ, ꙗкоже и свѧщенникь.
ХХХVІ. И по сем самь оубо дїакѡнь, възем рѫкама
свѧтый дїскосъ и метлицѫ, и потрѣблѣет свѧтаа
въ свѧтый потїрь съ страхом и въсѣцѣм опасством,
304
ꙗкоже ни малоу чьсомоу остати въ свѧтомъ дїскосѣ
или ѡтпадшомоу оставити сѧ. Сим же творимом ѡт
дїакѡна, свѧщеник глаголет благодарнѫѧ молитвѫ. Таже
свѧщенникь лъжицѫ въ свѧщенный потїрь въложивь и
съ единѣм покрывалѡм покрывь, самь оубо дїакѡн възмет
свѧтый потїрь и, обращꙿ сѧ къ западѡм, показоуѫ его
къ вънѣшнимь, глаголет: Съ страхомь божїемь и вѣроѫ
пристѫпите. И аще бѫдѫт нѣцїи, хотѧщеи причѧстити
сѧ, възмет свѧщенникъ ѡт рѫкы дїакѡна свѧтый потїрь
и причѧщает ихъ и сице благословить люди и възвратит
сѧ. Аще ли же нѣсѫт, благословлѣеть люди,
дїакѡноу дръжѫщоу свѧтый потїрь, глаголѧ: Спаси, боже,
люди своѫ и благослови достоанїе твое. Свѧтомоу же
потїрю поставленоу на свѧтѣй трапезѣ, въземь свѧщенникъ
оуготованное емоу кадїло и благословивꙿ ѳїмїамь,
кадить свѧтаа трїщи, глаголѧ малѣмь гласом: Възнесый
сѧ на небеса, боже, и по въсей земли слава твоа.
ХХХVІІ. Таже кадилницѫ оубо въдаст(ь) въ деснѫѫ
рѫкѫ дїакѡноу, възлагает же и свѧщенный дїскось на
главѫ его, имѧщь ѕвѣздѫ съ покрывалы. Сам же свѧщенникъ
, въземь въ рѫках свѧтый потирь, глаголет къ
себѣ тихо: Благословень богъ нашь, възглашает же въ
слоухь въсѣмъ: Всегда нинѣ и присно и въ вѣкы вѣкѡм.
Пѣваемоу же: Да исплънѧт сѧ оуста наша, ѡтносѧть
ѡбои свѧтаа въ проскомидїѧ, прѣдьидѫщоу дїакѡноу ꙗвѣ
ꙗко. И дїакѡн оубо покадивь та и кадилницѫ своѫ
ѡтложивь, исходить вънѣ. И ставь на обычнѣмь своемь
мѣстѣ, глаголет: Прѡсти приемꙿше божьстъвных свѧтыхь,
прѣчистыхь, бесъмрътныхь, небесных и живѡтворѧщихъ
Христовъ тайнъ. Благодаримь господа. Застѫпи, спаси,
305
помилоуй и съхрани нас, боже, твоеѫ благодѣтїѫ. Д(ь)нь
весь съвръшень, свѧть, мирень и безгрѣшень испросивше
сами себѣ и дроугь дроугоу, и весь животь нашь Христоу
богоу прѣдадимь. Свѧщенникь възгласит: Ꙗко ты еси
освѧщенїе наше, и дїакѡн: Съ мирѡм изыдѣм. Свѧщенникоу
же изшедшꙋ и ставшоу на ѡбычнѣмь своемь
мѣстѣ, пакы дїакѡн: Господоу помолим сѧ. И свѧщенникь
глаголеть заамвониѫѧ молитвѫ. Той же глаголемѣ,
стоить дїакѡн прѣд свѧтыми дверми, дръжѫ орарь
свой и главѫ прѣклонь даже до скончанїа молитвы.
ХХХVІІІ. Сей же скончанѣ, възвращаѫт сѧ въ
проскомидїѧ. И свѧщенникоу тамо конечнѫѧ молитвѫ
рекшоу, поклонив сѧ дїакѡнꙿ, потрѣблѣеть свѧтаа съ
въсѣцѣмь въниманїемь и опасствомь, помываѫ трїщи
свѧтый потїрь вином и топлотоѫ и обрысавь ѡпаснѣ въсѧ
мокротѫ гѫбоѫ, ꙗкоже не остати никакоже вънѧтрь
каковѣ либо мокротѣ. И тако съпрѧтавꙿ въсѧ опаснѣ,
поставлѣеть на своемь ихь мѣстѣ. И потомь оумываеть
рѫцѣ свои и оустны своѫ на обычнѣмь мѣстѣ, глаголѧ
къ себѣ: Нинѣ ѡтпоущаеши раба своего, владыко, трїсвѧтое
, тропар и кондак дню и богѡродичнь, господи
помилоу г꙯-щи, слава и нинѣ, честнѣйшѫ Хероувим,
и тако творить ѡтпоуст. Сїа же глаголѧ, съвлачить
стїхарь съ прочими и, поклонив сѧ и благодаривъ
бога, исходить, свѧщенникоу же даѫщоу анофорѫ, глаголемоу
ѱалмоу: Благословѧ господа. Семоу же скон-
чаноу бывшоу, възглашаетꙿ: Благословенїе господне на нас
въсегда и нинѣ и приснѡ и въ вѣкы вѣкѡмь. Коупно же
306
и благословѣеть рѫкоѫ, глаголѧ стих съй: За молитвь
прѣчистыѧ ти матере и въсѣх твоих свѧтыхъ, господи
Ісоусе Христе, боже нашь, помилоуй нас. И тако ѡтходить
въ ѡлтарь и идеть въ проскомидїѧ и оумываеть рѫцѣ
и оустны своѫ и, глаголѧ прѣдреченыѧ тропарѧ, съвлачит
сѧ ѡт свѧщенничьскыѧ одеждѧ, творѧ и ѡтпоуст
къ себѣ. И тако поклонив сѧ и благодаривь бога
о въсѣх, исходить и покланѣет сѧ свѧтымь иконамь на
ѡбою страноу, обращꙿ сѧ къ западѡмь. И прѣклонꙿ главѫ
къ людемъ. абїе исходить.
© Софийски университет „Св. Климент Охридски“ 2011-2019

