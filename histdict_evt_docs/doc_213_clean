
Текстов корпус
Тогожде Еѵѳимїа, патрїарха Тръновꙿскаго, посланїе къ Кѵпрїаноу мнихоу
Заглавие на латински:Epistula Euthymii Patriarchae
Жанр:Послание
Автор:Евтимий Търновски
Преведен?:не
Дата на ръкописа:XV в.
Дата на превода:не
Дата на преписа:1479
Правопис:Ресавски
Име на ръкописа:сб. на Владислав Граматик от 1479 г.
Хранилище на ръкописа:Рилски манастир
Сигнатура на ръкописа:№ 61
Издание:Werke des Patriarchen von Bulgarien Euthymius  (1375-1393) nach den besten Handschriften herausgegeben von Emil Kałužniazki. Wien 1901
Нормализиран?:ненормализиран
Страници:225-239
doc_iddoc_213
225
Тогожде Еѵѳимїа, патрїарха Тръновꙿскаго,
посланїе къ Кѵпрїаноу мнихоу, живоущоу въ
Светѣи͗ горѣ Аѳѡнꙿсцѣи͗ и просившоу написати
емоу о нѣкыихь цр(ъ)кѡвных винахь
ноуждныихь и послати се тамо.
Ѕѣло нась обрадоваль еси своимь писанїемь и вещьшїи͗
любве въспалиль єси пламень. Доуше бѡ боголюбьзны
таковое дѣло по реченномоу: „Скончаста се очи
мои въ слово твое, глаголющи, когда оутѣшнини ме?”
Оутѣшенїе бо доуши єже ѡт словесь полѕа ѥст(ь). Еже
бо искати бож(ь)ствный законь и словесноую полѕоу доушевный
назнаменоуеть оуспѣхь и єже къ богоу присѣдѣнїе.
И симь, въ искоусѣ бывь, пророкь наказоуеть нась, глаголѥ:
”Оупразните се и разоумѣи͗те, ꙗко азь єсмь богъ.”
Нъ и Ілїа же прѣжде и Іѡаннь, семоу послѣдоваше законꙋ,
226
и ѡвь оубѡ въ кармили безмлъвїа прохождааше
пѡдвигъ. богови себе оусвоавае, овь же, въ поустыни
прѣбывае даже до д(ь)не ꙗвлѥнїа его єже къ Ізраилю.
господа сподоби се кръстити и видѣнїю светаго и покланꙗемаго
доуха въ подоби голоубини и бож(ь)ствнаго съ
небесе оуслышати гласа: „Се ѥст(ь) сынь мой възлюбленный,
о нѥмьже благоизволих, того послоушайте.” Сїа
поустынѥ дарованїа. си поустынни плоди. Сїа не тѣмь
тъчїю поустынꙗ дарова, нъ и въсѣмь иже по тѣхь стопамъ
произволꙗющимь ходити. Поустыни безмлъвїю
мати. поустыни постꙋ оучителница. Безмлъвїе и пость
доуховнаа съпроуга, лѣствица на небеса възводещи, поуть
непрѣлъстный къ богоу, верига благосъчетаннаа. Безмлъвїе
и пость чистотѣ ходатаа. цѣломоудрїа оучителѥ,
на врагы ороужїе непобѡримо, стлъпь крѣпькь ѡт лица
вражїа. Иже сїа оусръдно проходещеи добро теченїе текоуть,
царьскыим шъствоують поутемь, страсти оутолꙗють, доушоу
къ высотѣ въперають. въсѣмь бывають дивни, въсѣмь
пристоупни, въсѣмь въ очїю красни. Въсѣхꙿ бо цара и
господа ѡт въсее възлюбльше доуше, възлюблѥнни соуть
ѡт нѥго и. аще что просеть въ име его, обилно тѣмь
дароуеть по нелъжномоу того обѣтованїю. Нъ. понѥже
своим насъ оубѣдиль еси писанїемь писати к тебѣ о мнещих се
мнѡгым недооумѣнныхь, богови оубо и намь годѣ
быст(ь): „Блажени бѡ – рече – испытающеи свѣдѣнїа
его; въсѣмь ср(ъ)дцемь възыщоуть его.”
Въпрос. Имѣаше оубѡ твое въпрошенїе ѡбразь
сицевь: Мнѡгоу прѣрѣканїю въ нась мѣсто прїемшоу и
обѣмь оубо глаголющимь. ꙗко ѡтноудь поклона нѣсть
227
ни въ цр(ъ)кви, ни же въ кѥлїах въ вьсей светѣй н꙯-тници
ниже въ вї-тих Христова рождьства д(ь)нех, ѡвѣмꙿ же
въ цр(ъ)кви не быти глаголющимь тъкмо, въ кѥлїахꙿ
же и ѡсобь невъзбранно бывати, въ сихь оубо и сицевых
намь недооумѣющимь. молимь. аще годѣ ѥст(ь), писанїемь
просвѣтити нась и млъвоу прѣрѣканїа ѡтгнати.
Ѡтвѣт. Светѣй съборнѣй и апостольсцѣй
цр(ъ)кви прѣжде различными єретичьскыми обоурѣваемѣ
вѣтры. въ дѣйстьвныхь, ꙗкоже хотѣше о себѣ къждо.
твораше, єдино тъчїю о правыих догматѡх имоуще тъщанїе,
въ постѣхꙿ же и колѣннопѡклонѥних въ цр(ъ)кви
или въ кѥлїахь. ꙗкоже къждо оусръдствовааше, твораше
въ славоу божїю, и ѡвь оубо на небо роуцѣ протеженѣ
имѣе въсоу прѣпровождааше нощь, ѡвь же въ колѣнопрѣклонѥнихь,
инь кр(ъ)стоѡбразно тѣхь протеѕае бѣше
въсоу прѣходещи нощь, и просто, въсакь къждо по мнещемоу се
ємоу твораше. Послѣжде же, ꙗко Христовою
благод(ѣ)тїю єресемь до конца без вѣсти бывшемь. изволи се
светомоу и покланꙗемомꙋ бож(ь)ствномоу доухоу въ
светые въдъхноути отце и тѣми въселѥноую въсоу благозаконїемь
просвѣтити и прѣдѣлы истинными оутврьдити
же и оукрѣпити. Тѣмꙿже бож(ь)ствнаа н(ы)нꙗ
цр(ъ)кви, на камени вѣрѣ оутвръжденна, ꙗкоже царица
прѣдстоить, одѣанна и прѣоукрашенна въ реснахь
златыхь и ризах позлащеннах, въ различных глаголю
добродѣтѣлѥхь, велегласнѣйше троубы възывающи:
„Прїидѣте, чеда, послоушайте мене, страхоу господню наоучю
вы.” Сего ради любить господь врата Сїонꙗ паче въсѣхь
228
сель Іакѡвль. Тѣмꙿже и Соломѡнь въ пѣснех сице нѣкако
о цр(ъ)кви назнамена, рекь: „Мнѡгы дъщере стежаше силы,
мнѡгы стежаше богатьство; ты же прѣдспѣла еси и прѣвъзнесе се
паче въсѣхь.” Светыимь бо и въселѥнскыимь
съборѡмь, доухѡмь светымь подвижеми, ꙗкоже прѣдрече се,
събравшим се. въсакоу нечистотоу и лъжнаа и тоуждаа
велѣнїа злославныихь далече ѡт цр(ъ)кве ѡтгнаше и без
вѣсти сътворише, православнаа же велѣнїа насадише и
утвръдише и самочиннаа дѣанїа. ꙗже ѡт своѥе волѥ
начинаемаа, ꙗко врѣдовна и прѣлъсти податна, ѡт цр(ъ)кве
ѡтсѣкоше, царскыимꙿ же поутемь въсѣмь шъствовати прѣдаше
и не оукланꙗти се на десно же и на лѣво.
И се н(ы)нꙗ божїа ꙗкоже финїѯь цъвтеть цр(ъ)кви и
ꙗко кѥдрь, иже въ Ливанѣ. Тѣмꙿже и прѣмоудрый тоу
похвалѥеть, глаголѥ: „Се еси добра. искрьнꙗа моа, се еси
добра, и порока нѣст(ь) въ тебѣ”. Сїа въса извѣстно
вѣды светый седмый съборь въселѥнꙿскый, въ прѣдсловїи
божьствныхь своихь правиль на конци сице нѣкако рече:
„Изложенаа въса оть светыих троубь доуха, въсехвалныихь
апостоль и иже отъ светыхь въселѥнꙿскыихь съборь и
помѣстныихь, събравшїих се о изложени таковыхь заповѣданїй,
и инѣхь светихь от(ь)ць нашихь. Ѡт єдиного бо
въси и тогожде доуха озарени бывше, повелѣше ꙗже на
полѕꙋ, и ихꙿже оубо проклетїю прѣдаше. и мы проклинаемь,
и ихꙿже изврьженїю, и мы измѣтаемь, и ихꙿже ѡтлоученїю,
и мы ѡтлоучаемь, и ихꙿже запрѣщенїю прѣдаше, и мы
такожде прѣдаемь.” Симꙿже послѣдоуе и Еѵлогїе, папа
Алексанꙿдрїйскый, глаголѥт: „Аще кто ѡт оугодныих богоносныимь
ѡтцемь поколѣбить что, не к томоу съмотренїе
229
тѡ нарицаемь. нъ прѣстꙋплѥнїе и прѣданїе велѣнїѡмь
и къ богоу нечъстїе”. Симь оубо сице имоущимь,
не достоить комꙋ ꙗже нѣкогда по съмотренїю ѡт єдиного
или ѡбоихь или трїехь осѡбь и съкровенѣ съдѣаннаа
въ ѡбщиноу прїемати. ибѡ многы по съмотренїю или по
невѣдѣнїю и простотѣ мнѡга обрѣтаемь съдѣавше въ
бож(ь)ствныхь писанихь, нъ никакоже по томь светїи
ѡт(ь)ци въ ѡбщиноу та прѣдаше, нъ, ꙗко не полѕоующа,
послѣжде сїа ѡтсѣкоше. Ибѡ зримь и младенце.
съсоуще млѣко, велми пѡлѕꙋемы; въ моужа же
съвръшена доспѣвше не к томоу, нъ съпротивнѣ паче
и гноушающе се и ѡтбѣгающе. Не тъчїю же, нъ и
древнїй онь законь на полѕоу Іоудеѡм даровань бѣше;
прѣшъдши же истинѣ, сѣнь ѡтриноута бысть. Сице и
здѣ не достоить комоу ꙗже нѣкогда по съмотренїю
бывшаа. ꙗкоже прѣдрекохомь, въ срѣдоу приводити.
нъ послѣдовати истинныим прѣданїѡмь и оуставѡм светыихь
и богоносныхь ѡт(ь)ць. Глаголеть бѡ ѕ꙯-го събора
правило ч꙯: „Въ неделꙗхъ не прѣкланꙗти колѣноу, ѡт
богоносныихь ѡт(ь)ць правилнѣ прѣѥхѡм. Христово почитающе
въскръсенїе”. Ꙗко оубо да не невѣмы, ꙗвъстьвное
сего съблюденїе ꙗвѣ вѣрнымъ оустрааемь. ꙗко да по єже
въ вечерь соубѡтный свещенныих къ ѡлтароу въходоу,
по дръжещомоу обычаю, никомоуже колѣноу прѣкланꙗти
даже до оутрьнꙗго недѣлнаго вечера, въ нѥмꙿже по вечернѥмь
въходѣ пакы колѣнѣ прѣкланꙗюще, сице молитвы
господеви приносимь. Спаса бѡ нашего въстанїю прѣдитечю
юже по соуботѣ нощь прѣѥмлюще. пѣнїе ѡт соудоу
доуховное начинаемь, на свѣть ѡт тъмы празникь прѣводеще,
230
ꙗкоже ѡт сего въ сьвръшенѣ нощи и д(ь)ни
тръжествовати намь въскр(ѣ)сенїе. И бож(ь)ствный же и
великый Василїе къ Амфилохїꙋ, Иконїйскомꙋ єпископꙋ, о
семь тънꙿкочестнѣ пишеть. Се же люботроудей се, мнѡго
оусръдствовавь, обращетъ и тамо искомомоу опасно навыкнеть
раздрѣшенїе, мы же, ꙗко да не въ длъготоу
протегнемъ слово, въ кратꙿцѣ искомомоу подаемь ѡтвѣтованїе,
ѡт Моѵсеова вины прїемнѥ законоположенїа. Въ
вьсей бѡ седмици шесть прѣѥхѡмь дѣлати дней, соуботоу
же въ оупокоенїе прїемати єдинꙋ, не тъчїю же, нъ и
въсемꙋ живѡтномоу тогда въ оупокоени быти: „Ꙗко да и
рабь твой рече – и подꙗръмникь въ оупокоени боудет”.
Елма въ седмый почи богь ѡт въсѣхь дѣль своихь.
ихꙿже начеть, седмое благослови число, недѣлный же ѡсмый
д(ь)нь въскр(ѣ)сенїа носит образь, истиннѣе же паче
рещи, осмаго и боудоущаго вѣка въѡбраженїе ѡбразоуеть.
Тѣмꙿже ѡ оного въспоминани не достоить не радити, ꙗко
да честыимь того въспоминанїемь въ искоусѣ вѣчныихь
онѣхь благыхь боудемь. Нъ и въса н꙯-тница ѡного вѣка
ѡбразь имат, въ нѥйже, прости стоеще въ молитвахь,
благодаренїа и славословїа въсесилномоу възсилаемь богоу,
прѣпоущающе нашь оумь ѡт здешнихь къ тамошнїимь.
Поклони же и колѣнопрѣклонѥнїа паденїа и въстанїа прописоують
образь; падохомꙿ бѡ ради прѣстоуплѥнїа, въстахомъ
же съ Христомь въскр(ѣ)сенїа ради. И ꙗко да не
въ забꙿвенїе прїидемь нашимь съгрѣшенїѡмь. честаа
поклонѥнїа на землю творимь; въстающе же пакы. въскр(ѣ)сенїа
и въстанїа ѡт грѣха назнаменоуемь ѡбразь.
ибо поклони сѣтованїа соуть ѡбразь. Сего ради нѣкый
оть старьць рече о светѣй н꙯-тници и о светыих постѣхь.
231
ꙗко прѣддверїе ѥсть вѣчныхь благь въсечъстный пость.
ибо ѡсмаго вѣка ѡбразь соуть седмь петꙿдесетнице
седмиць. въ нихꙿже ни прѣкланꙗти колѣноу лѣпо ѥсть,
ниже постити. ниже злострадати. ꙗкоже възакони се.
Единꙿ же и мнит се быти д(ь)нь въсе врѣме оно но подобїю
вѣка оного; нѣст(ь) бѡ оутро или вечерь видѣти.
И се бѡ прѣмоудрѣ назнаменоуе. Лоука рече: „вънѥгда
скончати се д(ь)ню н꙯-тници, – не сподобивь д(ь)ни нарещи
въѡбразителны, нъ тъчїю єдинь д(ь)нь. Сеꙗвлѥнно
тебѣ показа се, ꙗко въ вьсакоу неделю въсего лѣта и въ
вьсоу н꙯-тницоу не достоить ни же колѣноу прѣкланꙗти.
ниже постити. Ѡбаче извѣщенїа болшаго ради и се приложить
Нїкейскаго пръвьго събора правило к꙯: „Понѥже
нѣцїи соуть въ неделѥ колѣна прѣкланꙗюще и въ д(ь)нехь
н꙯-тнице, о єже въса въ вьсемь пришълстви съхранꙗти,
оугодно бысть светомоу събороу стоеще молитвы въздаати
богоу”. Нъ и светый Епїфанїе въ панарихь въ єже о вѣрѣ
слова сице глаголѥть: „Ꙗко въ д(ь)нехь н꙯-тнице нѣсть ни
поста, ниже колѣннопоклонѥнїа”. И великый же Іѡаннь
постникь сице глаголѥть: „Ꙗко въсе соуботы и неделѥ и
госпѡдскые празникы и в҃ї д(ь)нїй Христова рождьства подобнѣ
и юже по пасцѣ д(ь)ни даже до въсѣхь светыхь не
прѣкланꙗти колѣна въ молитвахь, нъ тъчїю просто поклонѥнїа
творити повъсемоу.
Въпрос. Пакы же въпросиль еси: Понѥже въ
поустыни светѣйшаго мѣста сего живоуще, сълоучи се
грѣх ради нашихь и єзычьское одрьжанїе нась окроужати,
сеѥ ради вины и недовѣдомаго ради събытїа мнѡѕи оть
свещенникь, светое възъмше причещенїе, оу себе въ
232
своихь хранимь кѥлїахь. Ноужди оубо нѣкоторой ненадежднѣ
сълоучьши се и свещенникоу не соущоу, како
дръзноути смѣемь причестити се, ниже свещенници соуще,
ниже дїакѡни, ниже ѡтноудь причьтничьства сань имоуще?
И о семь молимь просвѣтити се мыслїю, не тъчїю же
нъ и инаа, єлика твоа вѣсть светость, могоущаа нась
полѕевати и нашоу ꙗко ѡт съна възбоудити гроубость,
прошенїа сподобити.
Ѡтвѣт. Въпрошенїе се мнѡга трѣбоует опасенїа,
не бо въси равнѣ разꙿсоужденїе имоут. Мнѡгы бѡ азь
и слышахь и видѣхь виною сѣдѣнїа поустыннаго събранїа
цр(ъ)кѡвнаго себе ѡтсѣкше, и ѡви въ прѣльсти
различны себе въриноуше, дроуѕїи же раздоры чрѣзь обычаа
въведоше цр(ъ)кви и, мнѡгы съблазнивше, къ вѣчной
себе ѡтслаше моуцѣ. Подобаетꙿ же въсакомꙋ мнихоу.
пꙋстынное изволившомоу прѣбыванїе. своа съгрѣшенїа прѣд
собою присно имѣти и тъщати се съ вьсацѣмь опасствѡм
цр(ъ)кѡвные хранити оуставы и прѣданїа. аще и въсь
мирь разоумѡм прѣвъсходить. Ибѡ о цр(ъ)кѡвныхь
оуставѡх тънꙿко нѣкако пророкь прѣдназнамена, рекь:
„Постави ихь въ вѣкы вѣка, повелѣнїе положи. и не мимоидеть”.
И апостоль: „Аще кто – рече – наѕидаеть на основани
семь злато, сребро. дръва, сѣно и прочаа, ѡгнь искꙋсить
ꙗ. И єгоже дѣло аще прѣбоудеть, мъздоу прїимет, а єгоже
дѣло аще съгорить. отъщетит се, самꙿ же спасеть се. нъ
тако, ꙗкоже ѡгнѥмь.” Сего ради не достоить комоу
нерадити светаа събранїа, цѣлоу соущоу и крѣпкоу разоумоу,
ниже свещенника божїа. нъ съ вьсацѣмь смѣренїемь приходити
233
и наслаждати се страшныих и бесъмрьтных бож(ь)ствныхь
тайнь, боещи се Ѡзановы бѣды. Озанꙿ
бѡ нѣкый, моужь нарѡчить въ Іоудеѡхь сый. богоѡтцоу
послѣдоуе Давидоу срѣсти кївѡть завѣта господнꙗ. ѡт
єзыкь приносимь, и кївѡтоу господню колесницею носимоу
и Давидоу прѣд нимь ликьствꙋющꙋ и Левитом и пѣвцем
поющимь и свещенникомь въ псалмѣхь и пѣснех прѣд
кївотомь идоущимь. мало что кївѡть прѣклони се
пасти. Озанꙿ же. видѣвь кївѡть господнь хотещь пасти.
прострѣ роукꙋ оудръжати кївѡть, и абїе оумрьтви его
господь страшною и оужасною съмрьтїю. Сеѥ оубо боеще се
бѣды, хранити се потрѣбно мню ѡт въсакого єже къ
светымь дръзноутїа. Ѡбаче и се глаголѥмь: Аще нѣкотораа
слоучит се ноужда иже въ поустыни соущомоу и
под запрѣщенїемь соущомоу нѣкоторые ради вины грѣховные,
и видить себе ѕѣлѡ изнемогша болѣзнїю ѕѣлною
и къ вратомь съмрътьнымь приближꙿша се, не соущоу
тоу тогда свещенникоу или дїакѡноу, достоить по
ноужди самь причестити се тогда страха ради въздоушныих
бѣсѡвь. занѥ обрѣте се въ бож(ь)ствнѣмь писани
главизна, свѣдѣтелꙿствоующи о семь истиноу. Глаголѥть
бѡ бож(ь)ствный Златооусть въ словѣ иже о свещенничьствѣ
ꙗко ѡт иного лица, самꙿже ть бѣше и видѣвый
и слышавы, ꙗко хотещеи ѡт соудꙋ прѣставити се.
аще съ чистою съвѣстїю достигноули соут(ь) причестити се
страшныимь и бож(ь)ствныим Христовѣмь тайнамь,
вънѥгда ис тѣла изыти хотеть, обьстоеще ихь за онѡ
прїетое, ѡтводеть ѡт соудоу аг҃гели; аще ли по недоуꙃѣ
оустрабет се и въ прьвоую свою прїидоуть крѣпость,
234
пакы прѣдреченное хранити запрѣщенїе до оуреченнаго
врѣмене итогда въ власти имѣти, вънегда хотеть; не
соущїи же под запрѣщенїемь и свободоу ѡт доуховника
имоущимь и въ поустынꙗхь далнїихь живоущимь власть
имѣти, вънѥгда хотеть. причещати се сами собою. Достоитꙿ
же таковыим ѡбразь причещенїа сицеваго опасно вѣдѣти:
От с-вечера достоить хранити себе ѡт въсакого пѡмысла
лꙋкава и таковыхꙿ, нощь же съ вьсацѣмь прѣпроводити
въниманїемь и доволныхь колѣннопрѣклонѥнихь; д(ь)неви же
наставшоу и третїемоу или шестомоу или деветомоу пришъдшоу
часоу, измѣнити себе въ чисты ризы и тако
прѣд иконостасем въꙁꙿжещи кадило или и свѣтилникь
и благоговѣйнѣ покадити; таже начети обычный
стихь, сирѣчь: за молитвь светыхь ѡт(ь)ць нашихь, господи
Ісоусе Христе, боже нашь, помилоуй нась, и по томь
трисветое и прѣсветаа троице и ѡтче нашь; таже псалѡмь
н꙯ и по семь: вѣроую въ єдиного бога даже до
конца; таже: вечери твоей тайннѣй въсе – молитвы же
светаго причещенїа, аще слоучет се, прочитают се прѣжде
въсѣхь сихь – и тако причестити се бож(ь)ствныимь и
страшныим тайнамь, нъ съ таковою вѣрою, ꙗкоже самоую
владычноую сънѣсти плъть и кръвь и вѡдоу, ѡт самого
Христова ребра истекшꙋю, ꙗко ѡт самыих спасѡвѣхь ребрь
тогда текоущоу испивати. И се не без свѣдѣтелꙿства
бож(ь)ствнаго писанїа прѣдаати дръзаемь, нъ ѡт самыих
истинныхь прѣданїй. Глаголетꙿ бѡ светый и великый
Василїе въ єдином ѡт своихь словесь, єже, аще люботроуде се.
235
обрещеть: „Въси бѡ – рече – иже въ поустынꙗхь
иночьствоующеи, идеже нѣсть свещенника, причещенїе свое
оу себе чьстнѣ и съхранѥно дрьжеть и причещают се.”
И сїа оубѡ великый Василїе: „Аще оубо кто сїа сице опасно
съхранить, въ оставлѥнїе грѣхѡмь и въ жизнь вѣчноую
боудоуть томоу”.
И се же праведно писати тебѣ въмѣнихь. ꙗко да
не ѡт раслаблѥнїа въ лѣность въпаднеши и оунынїе.
Оутрьнѥе пѣсни и часѡвы, вечерню же и павечеринцоу.
къ симь и полоунощницꙋ никакоже не неради. си бѡ
соуть ороужїа доуши на врагы крѣпка. Въздрьжанїе противоу
силѣ тѣлеснѣй имѣй, ѡт въсее доуше господа възлюби,
и страхь его выноу въ ср(ъ)дци твоемь да прѣбывает.
Вѣроу имѣй къ дающомоу скотѡм пищоу, и
въсѣхь питателѥ тебѣ ꙗвить. По ѡбразоу божїю създань
еси, и того промысломь водити се изволи. По стѡпахь
ѡт(ь)ць ходи, и житїа ихь да не ѡттръжна боудоуть
твоего оума. Разгыбай често съвѣстноую книгоу и,
ꙗкоже прѣд богомь, тоу выноу прочитай, и обрещеши се
въ въсѣхь тебе находещихь повиньнь. Помысли где
живеши, где обитаеши, и рьци съ Дав(и)дѡмь: „Се оудалих се
бѣгае, въдворих се въ поустыню.” Съмотри древнѥе
ѡтце наше, ихꙿже подражати тъщиши се. како въса, ꙗже
въ мирѣ. оставльше, конъчномоу себе оумрьщꙿвенїю ѡтдаше,
печалоующе и сѣтоующе, озлоблѥнїа бѣсѡвь трьпеще.
ходеще въ милотех и въ козїахь кожахь. скръбеще и
озлоблѥни, въ врътьпохь обитающе и пропастехь земльныихь,
молитвꙋ оубѡ въ оустѣхь дръжеще, роукама же
роучное съврьшающе дѣло, боудоущїй соудь прѣд очима
236
имоуще и слъзами ланитѣ омакающе; бесѣда же тѣхь
въсегдашниꙗа Дав(и)дѡви. меда сладꙿчайшїи. бѣше псалми;
къ источникомꙿ же пакы съходеще. тѣло оубо водою напаающе
бѣхоу. ланиты же очесными омываахоу водами;
тѣмь и сїе тъчїю онѣмь потьщанно бѣше. како оумь
неврѣждень съблюдоуть ѡт пѡмысль соуетныих. Сїа и
сицеваа любомоудрьствоуй на къждо д(ь)нь. симь пооучай се
выноу. Въсегда днъшнѥе дръжи, оутрѣшнѥе же
господеви ѡтсилай. Прѣжде вѣчнаго покоа покой не чай и
прѣжде вѣчныих благь земльныих не прїемли. Ѡт господа
горѣ призывай милость, и въ скорѣ тебе невидимое
обьиметь застоуплѥнїе. Боуди свѣта и д(ь)не сынь, ꙗко да
боудоущее ти полоучиши наслѣдїе. На хотещаа на те
прїити по вьсе готови се часы, приходещаа ти скръбнаа
съ благодаренїемь прїемли и къ инымь большимь себе
оуготовлꙗй. Пѡдвигь полагай выноу о своемь спасени крѣпькь,
а не ѡтлагай оутрѣшнѥмоу врѣмени. Смѣжай
очи свои ѡт соуетныхь, быстрѣ же съзръцоуй оумныма
очима боудоущаа. Дрехль о грѣсѣхь бывай выноу, надеждею
же весель о боудоущїих благыхь. Поработи оубо тѣло.
свободи же доушоу, ꙗко да покорить ти се тлѣнное нетлѣнномоу.
Съмръть без вѣсти; прѣжде бѡ ѥе
вѣстникь не приходить. Аще прилѣпиши се господеви въседоушьно.
любовїю и вѣрою, въ скорѣ тебе ѡт земльныхь
възвысить. Неоудобь съходи къ тѣлесным хотѣнїѡм,
да не. по малоу разсверѣпѣвше, низложеть на землю свободное
доуше ѥст(ь)ство. Аще ѡсмаго вѣка любы въ
те въселит се. въ скорѣ тлѣннаа и прѣходещаа омразиши.
Не прилѣплꙗй се тѣмь, иже ꙗко госта те прїеше. да не
237
въ скорѣ те ѡтпоустеть, ничтоже имѣти на поути давше
ти. Въ мирь съй ѡт небытїа пришъль єси; тѣмь
ниже до зде стани, нъ подвиѕай се найпаче, донꙿдеже въ
врата вѣчномоу градꙋ прїидеши. Ѡт мирꙿскые оуродь
бывай моудрѡсти, и не на мнѡѕѣ моудрѡсть господнꙗ
обьиметꙿ те. Соущаа на земли не въсхыщай, сѣтꙿ бо
над ними протежена ѥсть, и ꙗко птица оувезнеши. Боуди
къ вьсѣмь сладькь, и на въсѣхь езыцѣ твоа обносити се
имать сладость. Тихь въ срѣтени братнѥмь бывай, подобнѣ
и въ ѡтпоущени ꙗко да безꙿметежное тѣхь
оусвоает се тебѣ. Ꙗкѡвь ѥси, такова и пакозоуй себе,
ꙗко да не лицемѣрьствомь окрадень боудеши. Мнѡгопытливые
и мнѡгоглаголивые свѣни се, вѣды, ꙗко ниединоуже
ѡт нихь прїимеши полѕоу. Въ сихь оубо
тебѣ соущоу, злостраданїе люби, нестежанїе и низолѣганїе,
съкроушенїе и честое въздыханїе, прочитанїе съ въниманїем,
памет съмрътноую и бож(ь)ствный страхь и, да
съкращеннѣ рекоу, матерь въсѣхь добродѣтѣлѥй, смѣренїе.
И аще сїе въседоушьно поженеши, въ скорѣ тебе на роукꙋ
възмет, да не когда прѣтъкнеши о камень ногы твое.
Боуди непрѣстрашливь доушею въ въсѣхь приключающих се
тебѣ печалных. Блюди себе ѡт клеветы ꙗкоже ѡт
ѕъмїа. Честаа исхожденїа ѡт кѥлїе храни себе, кромѣ
ноуждныхь винь. Своа зла прѣд собою прѣдлагай выноу,
чрѣвообьꙗденїа и пїанꙿства гноушай се. Не лѣни се въпрашати
старце, иже мнѡгыми поты своа тѣлеса изноурившихь
и мнѡгь искоусь ѡт бѣсѡвь подѥмшихь.
Съблюдай тѣхь словеса въ своемь ср(ъ)дци ꙗкоже богописаннаа
238
на скрижалехь словеса, ничтоже бо въ нихь стрьпьтно
ѥст(ь) и развращенно. Аще оубѡ пчелномоу подражаеши
дѣйствꙋ же и спѣхоу, въ скорѣ добродѣтѣлѥй
събереши медь, и на трапезоу въсѣхь цара многочъстнѣ
принесень боудет. Не ожидають ѡтлаганїа оны,
ниже лѣностїю ѥмлемы бывають. ѡт нощи же паче оутрьнюют,
къ различныим себе посилающе потрѣбамь, и сихь
ѡт въсоудꙋ събравше. въ шестооугльныих съкрывают
кровѣхь. ꙗко да, зимѣ приспѣвши, потрѣбнаа готова оу
себе имоуть и прѣпитают се въ врѣме, въ нѥже въса
бездѣлна прѣбывают. Аще оубо и самь сице потъщиши се.
прочитае често въ бож(ь)ствнихь писанихь. доухѡвный
ѡт нихь сълагае медь. и дѣлномꙋ оусръдно подвигнеши се
прилежати, въ скорѣ на видѣнїа въстечеши высѡтоу и
въ незаходимый постигнеши мракь и богови приближиши се
и чистѣ томоу бесѣдоуеши и врьхѡвнаго сладꙿкый
онь провѣщаеши глась: „Господи, добро ѥсть намь зде
быти”. И не к томоу чювьстьвноую потрѣбоуеши господеви
сътворити сѣнь, нъ свою доушоу владыцѣ оуготовиши
въжделѣнноую сѣнь, въ нюже въшьдь съ ѡтцемь и
доухѡмь, дн(ь)сь спасенїе речеть домоу семоу и доуши
сей, и боудеши по благод(ѣ)ти сынь вышнꙗго въ
обитѣлехь вѣчныхь.
© Софийски университет „Св. Климент Охридски“ 2011-2019

