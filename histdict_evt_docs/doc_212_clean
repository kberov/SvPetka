
Текстов корпус
Бож(ь)ствнаа слоужꙿба прѣждесвѧщеннаа
Заглавие на латински:messa
Жанр:Служба
Автор:Св. Василий Велики
Преведен?:да
Дата на ръкописа:XV в.
Дата на превода:
Дата на преписа:ХV в.
Правопис:Среднобългарски
Име на ръкописа:Зографски манастир, ХV в.
Хранилище на ръкописа:Зографски манастир, ХV в.
Сигнатура на ръкописа:не
Издание:Werke des Patriarchen von Bulgarien Euthymius  (1375-1393) nach den besten Handschriften herausgegeben von Emil Kałužniacki. Wien 1901.
Нормализиран?:ненормализиран
Страници:390-402.
doc_iddoc_212
390
Бож(ь)ствнаа слоужꙿба прѣждесвѧщеннаа
свѧтаго и великааго Василїа.
По девѧтѣмъ часѣ клепетъ великое било, и ѡблачит
сѧ їерей въ всѧ свѧщенничьскѫ одеждѫ и ѡтходит въ
проскомидїѧ. И въземь свѧтый агнець, полагаеть на
свѧтый дискос и въливаеть винѡ и водѫ въ свѧтый
потїрь и тако покрываеть свѧтаа по ѡбычаꙋ их и ничтоже
инѡ глаголеть, развѣ: За молитвъ свѧтыхь ѡт(ь)ць
наших, господи Ісоусе Христе, боже нашъ, помилꙋй нас.
И тако покадивъ, ѡтходитъ; прежде бо ѡсвѧщенна и
съвръшена сѫт(ь) и не трѣбꙋѫтъ никаковаже иного
прилѡга. И ставь прѣд свѧтоѫ трапезоѫ, творить поклоненїа г꙯.
И тако начинаеть дїакѡнь срѣднїимь гласомъ, глаголѧ:
Благослови, владыко. И абїе свѧщенникъ: Благословенно
царство ѡтца и сына и свѧтаго доуха н(ы)нѣ и присно
и въ вѣкы вѣкѡмъ. И донелиже глаголѧть вечернїй
ѱалѡм, їерей чьтеть о тай молитвы сиѫ:
391
Молитвы вечернѧѫ: Благословень еси, господи
боже, въседръжителю, съвѣдый оумь чловѣчь и вѣдый,
ихже трѣбоуемь, бѡлее же, ихже просимь или разꙋмѣемь,
самь чловѣколюбче, царю великый и благый, доволны
сътвори нас множьствомъ щедроть твоихь съвѣстиѫ
непостыдноѫ призывати имѧ твое свѧтое и не въведи нас
въ искоушенїе, нѫ избави нас ѡт лѫкаваго и съмотре
нїемь твоимь въсе на полꙃѫ намь сътвори, ꙗко твое
ест(ь) царство и сила и слава, отца и сына и свѧтаго
доуха, нинѣ и присно и въ вѣкы. – Господи, господи,
одръжѫй въсѣ прѣчистоѫ силоѫ своеѫ и дльготрьпѧ ѡ
въсѣх нас и каѫ сѧ ѡ злобах нашихь и далече творѧ ѡт
нас безаконїа наша, помѣни нас, господи, щедротами
твоими и милостиѫ твоеѫ и даждь намь ѡтбѣгнѫти
прочее настоѫщаго д(ь)не стръпетныих дѣль и съвѣть
бѣсовскыих и животь нашь съхрани благодѣтиѫ
прѣсвѧтаго твоего доуха, милостиѫ и чловѣколюбїемь
единороднааго сына твоего, съ нимже благословень еси съ
прѣсвѧтымь и благымь и животворѧщїим ти доухомь нинѣ
и присно и въ вѣкы. – Боже великїй и чюдный, строѧй
чловѣка неизреченноѫ благостиѫ и богатыимь промышленїемъ
и дарѡвавый намь мира сего благаа и ѡбрѫчивь
намъ ѡбѣтованное царство данными оуже намь благод(ѣ)тьми,
сътвори намь ꙋклонити сѧ ѡт въсѣкого зла
и мимошедшѫѧ чѧсть нынѣшнѣаго д(ь)не ѡт въсѣкого
ꙋклони зла, дароуй же намь и ѡставшѫѧ непорѡчно съвръшити
прѣд свѧтоѫ славоѫ твоеѫ, въ еже хвалити тебе
благаго чловѣколюбца нашего, ꙗко благь и чловѣколюбець
богь еси и тебѣ славѫ възсилаемь, ѡтцоу и сыноу и
(свѧтомоу доухоу). – И егда скончаеть чьтець:
Благослови, доуше моа, господа, абїе начинаеть.
Дїакѡнь: Мирѡмь господоу помолим сѧ. – О
съвышнемь мирѣ и спасени доушь наших, господоу
помолим (сѧ). – О мирѣ въсего мира, благостоани свѧтыхь
божїихь цр(ъ)ковь и ѡ съвъкоупленїи въсѣх, господꙋ. –
О свѧтѣм храмѣ семь и иже съ вѣроѫ и благогѡвѣнїемъ
392
и страхѡмь божїимь въходѧщїихь въ нь, господꙋ помолим
(сѧ). – О архїепископѣ нашемъ, чьстнѣмь презвитерствѣ,
еже ѡ Христѣ дїкѡнствѣ, ѡ въсемъ причьтѣ и людехь,
господꙋ по(молим сѧ). – О благовѣрнѣмь и богѡхранимѣмь
цари нашемь, ѡ въсей полатѣ и вѡех его,
господꙋ. – О посѡбити и покорити под нѡѕѣ его въсѣкогѡ
врага и съпостата, господоу помо(лим сѧ). – О градѣ
семъ и въсѣкѡмъ градѣ и странѣ и вѣроѫ живѫщїихъ
въ нихъ, господꙋ. – О благоразꙿстворени въздꙋх, ѡ
ꙋмноженїи плод земных и ѡ врѣменех мирных, господꙋ. –
О плаваѫщих, пѫтьшествꙋѫщих, недѫгꙋѫщих, страждѫщих,
плѣненых и ѡ спасени их, господꙋ помолим сѧ. – О избавити
сѧ намь ѡт въсѣкоѫ скръби, гнѣва и нѫждѫ,
господꙋ. – Застѫпи, спаси, помилꙋй и съхрани нас, боже,
твоеѫ благод(ѣтїѫ). – Прѣсвѧтѫѧ, чистѫѧ, прѣблагословенѫѧ
владычицѫ нашѫ богородицѫ и приснодѣвы
Марїѧ съ въсѣми свѧтыми помѣнѫвше, сами себе и
дроугь дрꙋга и вес(ь) живѡт нашь Христоу богоу
прѣдадимь.
Възглаш: Ꙗко подѡбаеть ти въсѣка слава, чьсть
и покланѣнїе, отцꙋ и сыноу и свѧтомоу дꙋхꙋ, н(ы)нѣ и
присно и въ вѣкы вѣкѡм. – И абїе начинаѫть каѳисмѫ:
Въ господꙋ егда скръбѣхъ. И дондеже чьтѫть пръвѫѧ
славѫ каѳїсмѣ, їерей чьтет молитвѫ сїѫ тай:
Молитва пръвѡмꙋ антифонꙋ: Господи,
щедрый и милостиве, дльготрьпѣливе и многомилостиве,
въноуши молитвѫ нашѫ и вънми глас моленїа нашего.
Сътвори съ нами знаменїе въ благо, насави нас на
пѫть твой, еже хѡдити въ истинѣ твоей. Възвесели
ср(ъ)дца наша, въ еже боати сѧ имени твоегѡ свѧтаго,
зане велей еси и творѧй чюдеса. Ты еси богъ единъ, и
нѣст(ь) подобна тебѣ въ боѕѣхъ, господи; силень въ
милости и благь въ крѣпости, въ еже помагати и оутѣшати
и спасати въсѣхъ ꙋповаѫщїихь на имѧ твое свѧтое.
393
Дїаконꙿ: Пакы и пакы мирѡм. – Застѫпи, спаси,
помилꙋй и съхрани нас, боже, твоеѫ благо(дѣтїѫ) –
Прѣсвѧтѫѧ, чистѫѫ, прѣблагословенѫѧ владычицѫ нашѫ
богородицѫ и приснодѣвы Марїѫ съ въсѣми свѧтыми
помѣнѫвше, сами себе и дрꙋгь дрꙋга и вес(ь) животь
нашь Христꙋ богꙋ прѣдадим.
Възглаш: Ꙗко подобаеть ти въсѣка слава, чьсть
и покланѣнїе, отцоу и сынꙋ и свѧтомꙋ доухꙋ, нинѣ и
присно и въ вѣкы вѣкѡмъ. – И абїе начинаѫть вторый
антїфѡнь: Надѣѫщеи сѧ на господа ꙗко гѡра.
Молитва второмꙋ антифонꙋ: Господи, да не
ꙗрѡстїѫ твоеѫ обличиши нас, ни же гнѣвомь твоимь
покажеши нас, нѫ сътвори съ нами по съмотренїꙋ твоемꙋ,
врачю и исцѣлителю доушамь нашимъ, наставлѣѫ нас
въ пристанище хотѣнїи своих. Просвѣти ѡчи ср(ъ)дьць
нашихь къ познанїꙋ твоеѫ истины и дарꙋй намъ прѡчее
настоѫщаго д(ь)не мирнѡ и безгрѣшно и въсе врѣмѧ
живота нашего молитвами богородицѫ и въсѣхъ свѧтыхъ
твоих. – И по скончани вторагѡ антїфона пакы глаголеть.
Дїакѡн: Пакы и пакы мирѡмъ господꙋ помолим
сѧ. – Застѫпи, спаси, помилꙋй. – Прѣсвѧтѫѧ, чистѫѧ,
прѣблагословен(ѫѫ).
Възглаш: Ꙗко твоа дръжава, и твое ест(ь)
царство и сила и слава, ѡтца и сына и свѧтаго доуха,
н(ы)нѣ и присно. – И абїе начьнѫть третїй антифонъ:
Из глѫбины възвах тебѣ, господи, господи.
Молитва третїаго антифона: Господи, боже
нашъ, помѣни нас грѣшных и недостойных рабь твоих,
вънегда призывати намь свѧтое и покланѣемое имѧ твое,
и не посрами нас ѡт чаанїа милости твоеѧ, нѫ даждь
намъ, боже, въсѣ ꙗже къ спасенїꙋ прошенїа и сподоби
394
нас любити и боати сѧ тебе ѡт въсего ср(ъ)дца нашегѡ
и творити въ въсемь волѧ твоѫ. – Та же пакы.
Дїакѡнꙿ: Пакы и пакы мирѡмъ господꙋ по(молим
сѧ). – Застѫпи, спаси, помилꙋй и. – Прѣсвѧтѫѫ,
чистѫѫ, прѣблагословенѫ.
Възглаш: Ꙗко благь и чловѣколюбець богь еси,
и тебѣ славѫ възсилаемь, ѡтцꙋ и сынꙋ и свѧтомꙋ доухꙋ,
н(ы)нѣ и присно и въ вѣкы вѣ(комъ). – Та же: Господи,
възвах тебѣ, и стихиры и парамїѧ и прочаа по рѧдꙋ.
Егдаже начнѫт: Господи, възвах тебѣ, въземъ дїакѡнь
кадилницѫ и ѳимїамъ, и кадить свѧтыѫ дары и въсѧ
цр(ъ)ковь. И по стихирахъ бываеть въхѡд, съ кадилницеѫ
тъкмо и съ свѣтилникѡмъ.
Молитва въхѡдꙋ: Вечерь и ꙋтрѡ и полꙋд(ь)не
хвалимь, благословимъ, благодаримъ и молим ти сѧ,
владыко чловѣколюбче, исправи молитвы нашѧ ꙗко кадилѡ
прѣд тобоѫ и не оуклони ср(ъ)дца наша въ словеса
лѫкавнаа, нѫ избави нас ѡт въсѣхъ ловѧщихъ доушѧ
нашѧ, ꙗко к тебѣ, господи, господи, очи наши и на тѧ
ꙋповахѡмъ, не посрами нас, боже нашъ.
Та же дїакѡн: Прѣмѫдрѡст(ь), прѡсти. –
Потом: Да сѧ исправить молитва моа. – Господи, господи,
възвах тебѣ, ꙋслыши мѧ, и прѡчаа. Прѣмѫдрост(ь). –
На второй парамеи: Свѣт Христовь просвѣщает въсѣх.
Вѣдомо бѫди, ꙗко аще слꙋчит сѧ ѡбрѣтенїе главы
прѣдтечевы и свѧтыхь м꙯ памѧт(ь) въ свѧтѫѧ
четворѡдесѧтницѫ, по скончани: Да сѧ исправитъ молитва
моа, речетъ дїакѡнъ: Пакы, пакы мирѡмъ господꙋ.
Застѫпи, спаси, помилоуй. Прѣсвѧтѫѫ, чистѫѫ. Възглаш:
Ꙗко свѧтъ еси, боже нашь, и тебѣ славѫ. Та же
395
трїсвѧтое и потѡмь апостоль ї еѵаг҃гелїе. Творимь же и
въхѡд съ еѵаг҃гелїемъ.
Дїакон: Ръцѣмь вьси. – Ѡт въсеѫ доушѫ и
ѡт въсего помышленїа ръцѣм. – Господи въседръжителю,
боже ѡт(ь)ць нашихь, молим ти сѧ, ꙋслыши и
помилꙋй нас. – Помилꙋй нас, боже, по велицѣй милости
твоей, молим ти сѧ, ꙋслыши и помилꙋй нас. – Еще
молим сѧ ѡ благовѣрнѣмь и богохранимѣмь цари нашемъ,
о дръжавѣ, ѡ побѣдѣ, о прѣбывани, ѡ мирѣ, о здрави
и спасенїе емꙋ и господꙋ богꙋ нашемꙋ найпаче поспѣшити
и направити его въ въсемъ и покорити под ноѕѣ его
въсѣкого врага и съпостата.
Молитва прилежнаго моленїа: Господи, боже
нашь, прилежнѫѧ сиѫ молбѫ прїими ѡт своих рабъ и
помилꙋй нас по множьствꙋ милости твоеѫ и щедроты
твоѫ посли на ны и на люди твоѫ, чаѫщѫѧ ѡт тебе
богатыѫ милости.
Дїаконъ: Еще молим сѧ ѡ благовѣрнѣмь и
христолюбивѣмь цари нашемъ и ѡ царици его, ѡ здрави
и ѡ спасени. – Еще молим сѧ ѡ архїепископѣ нашемъ,
имѧ рек. – Еще молим сѧ и за прѣдстоѫщѫѧ люди и
чаѫщѫѧ ѡ тебе богатыѫ милости.
Възглаш: Ꙗко милостивь и чловѣколюбець богь
еси, и тебѣ славѫ въз(сылаемъ).
Дїакѡн: Помолите сѧ, ѡглашенїи въ господꙋ. –
Вѣрнїи, ѡ оглашеных помолим сѧ. – Ꙗко да господь
помилꙋеть их. – Огласити ихь словомь истин(нымь). –
Ѡткрыти имь еѵаг҃гелїе праведное. – Приединити их
свѧтѣй своей събѡрнѣй и апостольстѣй цр(ъ)кви. –
Спаси, помилꙋй, и съхрани их, боже, твоеѫ благод(ѣтїѫ). –
Оглашенїи, главы вашѫ господеви прѣклоните.
396
Молитва о ѡглашеныхъ: Боже, боже нашъ,
ѕиждителю и съдѣтелю въсѣх, иже и въсѣмь хѡтѧй
спасти сѧ и въ разꙋмь истинный прїити, призри на рабы
своѫ ѡглашеныѫ, избави их древнѧѫ прѣльсти и къзни
съпротивнагѡ и призови их въ жизнь вѣчнѫѧ, просвѣщаѫ
тѣхь доушѧ и тѣлеса и причитаѫ ихь словесномꙋ твоемꙋ
стадꙋ, на немже имѧ твое свѧтое нарече сѧ, –
Възглаш: Да и ти съ нами славѧтъ прѣчьстное
и великолѣпное имѧ твое, ѡтца и сына и свѧтаго доуха.
Дїакѡн: Елико ѡглашени, изыдѣте; ѡглашени,
изыдѣте. – Елико ѡглашени, изыдѣте, да не кто ѡт
оглашеныхь. – Елико вѣрни, пакы пакы мирѡмь господꙋ
помолим сѧ.
Ѡт срѣдопостнѫѧ же срѣды глаголи
сице: Елико ѡглашени, изыдѣте; оглашени, изыдѣте. –
Елици къ просвѣщенїꙋ, пристѫпите; помолите сѧ иже къ
просвѣщенїꙋ. – Вѣрнїи, ѡ иже къ свѧтомꙋ просвѣщенїоу
готовѧщих сѧ братей наших и ѡ спасенїи их, господꙋ помолим
сѧ. – Ꙗко да господь Богь нашь ꙋтвръдить их и
ꙋкрѣпитъ – Просвѣтить их свѣтѡмь разꙋма и благочьстїа. –
Сподобить их въ врѣмѧ благоподобно бани пакыбытейскыѫ,
ѡставленїоу грѣхѡм и ѡдежди нетлѣнїа. Порѡдить
их водѡѫ и доухом. – Дарꙋеть имь
съвръшенїе вѣры. – Прїединить их свѧтомꙋ своемꙋ избранномꙋ
стадꙋ. – Спаси, помилꙋй, застѫпи и съхрани их, боже,
твоеѫ благод(ѣтїѫ). – Иже къ просвѣщенїоу, главы
вашѧ поклоните.
Молитва ѡ иже къ свѧтомꙋ просвѣщенїоу
готовѧщих сѧ: Ꙗви, владыко, лице твое на иже къ
397
свѧтомꙋ просвѣщенїоу готовѧщих сѧ и желаѫщих грѣховнѫѧ
скврънѫ съвлѣщи сѧ, озари тѣхь мысль, извѣсти
их въ вѣрѣ, оутвръди въ надежди, съвръши въ любви,
оуды чьстныѫ Христа твоего покажи, давшаго себе измѣнѫ
о доушахъ нашихъ.
Възглаш: Ꙗко ты еси просвѣщенїе наше, и тебѣ
славѫ възсилаемъ, ѡтцꙋ и сынꙋ и свѧтомꙋ доухꙋ, нинѣ.
Дїакон: Елици къ просвѣщенїꙋ, изыдѣте: иже
къ просвѣщенїоу, изыдѣте. Елико ѡглашени, изыдѣте, да
не кто ѡт оглашеных. – Елико вѣрни, пакы миромь господꙋ. –
Даже до зде ꙗже ѡт срѣдопоста.
Молитва ѡ вѣрных а꙯: Боже великый и хвалный,
иже животворѧщоѫ Христа твоего съмрьтїѧ въ нетлѣнїе
нас ѡт тлѧ прѣложивы, ты въсѣ наша чювьства страстнаго
ꙋмръщвенїа свобѡди, благаго симъ владыкѫ вънѧтрънимъ
помыслом приставль. И око ꙋбо непричѧстно да
бѫдетъ въсѣкого лѫкаваго зрѣнїа, слꙋх же словесемъ
празныимъ невъходень, ѧзык же да ѡчищает сѧ глаголь
неподобныхъ. Очисти нашѫ оустны, хвалѧщѫѧ тѧ, господи,
рѫкы нашѫ сътвори злыихь ꙋбо свѣнити сѧ дѣль, дѣйствовати
же едина, ꙗже тебѣ благоꙋгоднаа, въсѧ нашѫ
оуды и мысли своеѫ ѡграждаѫ благод(ѣ)тиѫ.
Дїакон: Застѫпи, спаси, помилꙋй и съхрани, –
Прѣмѫдрѡсть.
Възглаш: Ꙗко подобаеть ти въсѣка слава, чьсть
и покланѣнїе, отцꙋ и сынꙋ и свѧтомꙋ доухꙋ. н(ы)нѣ и.
Молитва ѡ вѣрных втораа: Владыко свѧтый,
прѣблагый, молим тѧ, иже въ милости богатаго,
милостивь быти намь грѣшныимь и достѡйны нас сътворити
398
подѧтїоу единорѡднааго ти сына и бога нашего, царѣ
славы. Се бѡ прѣчистое его тѣло и животворѧщаа кръвь,
въ настоѫщїй час въходѧща, на тайнѣй сей прѣдставити
сѧ хѡтѧть трапезѣ, ѡт мнѡжьстьвь вѡй небесныих
невидимо даронѡсима, ихже причѧщенїе нам дарꙋй, ꙗко
да тѣхь ради, мысльное око ѡзаривше, сынове свѣта и
д(ь)не бѫдемъ.
Дїакон: Застѫпи, спаси, помилꙋй. – Прѣмѫдрѡсть.
Възглашь: По дарꙋ Христа твоего, съ нимже
благословень еси съ прѣсвѧтымъ и благымь и
животворѧщим ти доухѡмъ н(ы)нѣ и.
Іерей: Н(ы)нѣ силы небесныѫ с нами невидимо
слꙋжѫт; се бѡ въходит царь славѣ, се жрътва тайна и
съвръшена дарѡносит сѧ. Съ вѣроѫ и съ страхѡмъ
пристѫпимъ, да причѧстници жизни вѣчнѣй бѫдемъ,
аллїлоуїа.
И по еже положити свѧтыѫ дары на
свѧтѣй трапезѣ дїакѡн: Испльнимь вечернѧѫ нашѫ
молитвы къ господꙋ. – О прѣдложеных дарѣхь, господꙋ
помоли(мъ сѧ). – О свѧтѣмь храмѣ семь и иже съ
вѣроѫ и благогѡвѣнїемъ и съ страхѡмь божїимь
въходѧщих въ нь. господꙋ помоли(мъ сѧ) - О избавити сѧ
намъ ѡт въсѣкоѫ скръби, гнѣва и нѫждѫ, господꙋ.
Молитва по прѣнесенїи свѧтыхь дарѡв:
Иже неизреченных и невидимых тайнь боже, ꙋ негѡже
скрѡвища прѣмѫдрости и разꙋма съкръвена, иже
слꙋженїе слꙋжбы сеѫ ѡткрывый намъ и полѡживь нас
грѣшныихъ ради многаго ти чловѣколюбїа, въ еже
приносити тебѣ дары же и жрътвы ѡ своих грѣсѣхъ и ѡ
людьскых невѣдѣних, самь, невидимый царю, творѧ и
399
велика и неизслѣдованаа, славнаа же и чюднаа, имже
нѣсть числа, призри на нас недостѡйных рабь своих, иже
свѧтомꙋ семꙋ жрътьвникꙋ ꙗкоже Херꙋвїмꙿскомꙋ твоемꙋ
прѣдстоѫщих прѣстолꙋ, на немже единорѡдный твой сынь
и богъ нашь ради прѣдлежѫщїихь странных почиваеть
таиньстьвь, и ѡт въсѣкоѫ нас и вѣрныѫ твоѫ люди
свободивь нечистѡты, освѧти въсѣхь нас доушѧ и тѣлеса
освѧщенїемъ неѡтемлемымъ, ꙗко да въ чистѣ свѣдѣни,
непостыдномь лицемь, просвѣщенномь ср(ъ)дцемь бож(ь)стьвныих
сих причѧщьше сѧ свѧтынь и ѡт нихь ѡживотворени,
съединим сѧ самомꙋ Христꙋ твоемоу, истинномꙋ
богꙋ нашемоу, рекшомꙋ: ꙗдый моѫ пльть и пїѫй моѫ
кръвь въ мнѣ прѣбываеть и азь въ немь, ꙗко да живѫщꙋ
въ нас и ходѧщꙋ словоу твоемꙋ, господи, бѫдемь
храмь прѣсвѧтомꙋ и покланѣемомꙋ твоемꙋ доухꙋ, избавлени
въсѣкоѫ дїаволскыѫ къзни, въ словѣ или
дѣлѣ или помышлени дѣйствꙋемыѫ, и полꙋчимь ѡбѣтованнаа намь
благаа съ въсѣми свѧтыми твоими, иже ѡт вѣка тебѣ
благоꙋгождьшими.
Дїаконь: Застѫпи, спаси. – Вечера въсего съвръшена,
свѧта, мирна, безгрѣшна оу господа просимь. –
Аг҃гела мирна, вѣрна наставника и хранителѣ доушамъ и
дѣлѡмъ нашимь ꙋ господа. – Милость и оставленїе грѣхѡмь
и съблазномъ нашим ꙋ господа. – Добрыих и
полезныих доушамь нашимь и мира въсемꙋ мирꙋ ꙋ господа. –
Прѡчее лѣто живѡта нашего въ мирѣ и покаани
скѡнчати ꙋ господа просим. – Хрїстїанскыѫ кончины
живѡта нашего безстрастны, непостыдны, мирны и добрый
ѡтвѣть на страшнѣмь сѫдищи Христовѣ просим. –
Єдиненїе вѣры и причѧстїе свѧтаго доуха испросивше,
сами себе и дрꙋгь дрꙋга и весь живѡть нашь Христꙋ богꙋ
прѣдадим.
400
Възглаш: И сподоби нас, владыко, съ дръзновленїемь
неосѫжденно смѣти призывати тебе, небеснааго бога
ѡтца, и глаголати:
Людїе: Отче нашь.
Възглашь: Ꙗко твое есть царство и сила и слава,
ѡтца и сына и свѧтаго доуха, н(ы)нѣ и присно и въ
вѣкы. – Мирь въсѣмь.
Дїакѡнь: Главы нашѫ господеви поклоним.
Іерей, прѣклон(ь) сѧ, молит сѧ: Боже, едине,
благый и благоѧтробне, иже на высѡкых живый и на
смѣренаа призираѫ, призри благоѫтробным окѡмь на
въсѧ люди твоѫ и съхрани их и сподоби въсѣх нас неѡсѫжденно
причѧщати сѧ животворѧщїимъ твоимъ тайнамъ;
тебѣ бѡ своѫ поклонихомъ главы, чаѫще еже ѡт
тебе богатыѫ милости.
Възглаш: Благод(ѣ)тїѫ и щедрѡтами и чловѣколюбїемь
единорѡднааго сына твоего, съ нимже благословень
еси съ прѣсвѧтым и благымь и животворѧщїим ти
доухѡмъ н(ы)нѣ и присно.
Іерей прѣклон(ь) сѧ, молит сѧ: Вънми, господи
Ісоусе Христе, боже нашь, ѡт свѧтаго жилища своего
и ѡт прѣстола славы царствїа твоего и прїиди, въ еже
освѧтити нас, иже гѡрѣ съ ѡтцемь сѣдѧй и зде
невидимо съ нами сый и сподоби дръжавноѫ си рѫкоѫ
подати намъ прѣчистое тѣло твое и чьстнѫѧ кръвь и
нами въсѣмь людемъ. – Таже творит поклоны г꙯ и подвигнеть
дїскосꙋ покрывало мало лѣвоѫ рѫкоѫ. Таже
деснѫѧ рѫкѫ простерь и ѡбѣма пръстома, имиже
благословлѣват, свѧтомꙋ агньцꙋ коснѫв сѧ, глаголеть дїакѡн
велегласно: Вънмѣмъ. И свѧщенникъ възглашъ:
401
Прѣждесвѧщеннаа свѧтаа свѧтымъ. И тако ѡткрываетъ
покрывала въсѣ, такожде же и ꙃвѣздѫ и тако
причащаѫт сѧ по ѡбычаꙋ свѧтымъ тайнамъ.
Молитва по потрѣблени свѧтыхь дарѡв:
Благодарим тѧ спаса, въсѣхь бога, о въсѣх, ихже дарѡваль
еси намъ, благыхь и ѡ причѧщени свѧтаго тѣла и
кръве Христа твоегѡ и молим ти сѧ, владыко чловѣколюбче,
съхрани нас под кровѡмъ крилꙋ своею и даждь
намь до послѣднѣго нашего издыханїа дѡстойнѣ причѧщати сѧ
свѧтынѣмь твоим въ просвѣщенїе доуши и
тѣлꙋ, въ наслѣдїе царствїа небеснааго.
И по прѣнесени свѧтыхь дарѡв глаголет
дїакѡн велегласно: Прости прїемше божестьвных,
свѧтыхь, прѣчистых, бесъмр(ъ)тных, небесныхь и
живѡтворѧщїихь Христовь тайнь, благодаримь господа. –
Застѫпи, спаси, помилꙋй и съхрани. – Вечерь вес(ь)
съвръшень, свѧть, мирень, безгрѣшень испросивше, сами себе и
дрꙋгь дрꙋга и вес(ь) живѡт нашь Христоу богоу
прѣдадимъ.
Възглаш: Ꙗко ты еси ѡсвѧщенїе наше и тебѣ
славѫ възсилаемь, отцоу и сыноу и свѧтомоу доухꙋ, нинѣ
и присно и въ вѣкы вѣк(омъ).
Дїакон: Съ мирѡмь изыдѣмь. – Господоу
помолим сѧ.
Молитва за амвонѡмъ: Владыко
въседръжителю, иже въсѧ тварь прѣмѫдростиѫ съдѣавы; иже
ради неизреченнаго своего промысла и многыѫ благости
въведь нас въ прѣчистыѫ д(ь)ни сїѫ къ ѡчищенїꙋ
доушамъ и тѣлесемь, къ въздръжанїꙋ страстемь, къ
надежди въскр(ѣ)сенїа; иже четыридесѧтми д(ь)ньми на
скрижали върѫчивы богоначрътаннаа писмена ꙋгѡдникꙋ
402
своемꙋ Моѵсеꙋ: подаждь и намь, блаже, подвигь добрый
подвизати сѧ, теченїе поста съвръшити, вѣрѫ нераздѣлнѫ
съблюсти, главы невидимыихь зьмїевь съкрꙋшити,
побѣдителем же грѣха ꙗвити сѧ и неѡсѫжденно
дѡстигнѫти свѧтое въскр(ѣ)сенїе. Ꙗко благослови сѧ и
прослави сѧ прѣч(ь)стное имѧ твое, ѡтца и сына и свѧтаго
доуха, н(ы)нѣ и присно.
Молитва, внегда потрѣбити свѧтаа: Господи
боже нашь, въведый нас въ прѣчистыѫ д(ь)ни сїѧ и
ѡбещникы нас сътворивъ страшныих своих тайнь,
съвъкꙋпи нас словесномꙋ твоемꙋ стадꙋ и наслѣдникы покажи
царствїа своего, нинѣ и присно и въ вѣкы вѣкѡмъ,
аминь.
© Софийски университет „Св. Климент Охридски“ 2011-2019

